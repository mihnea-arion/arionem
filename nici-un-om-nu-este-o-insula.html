<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - Nici un om nu este o insulă</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div class="app-wrapper">

        <div class="main-buttons-container">

            <div class="owner-container">
                <a href="index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="fragmente.html" class="povestire-name">
                    <button1 class="button">FRAGMENTE</button1>
                </a>
                <a href="proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="teatru.html" class="povestire-name">
                    <button1 class="button">TEATRU</button1>
                </a>
                <a href="traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

        <div class="hamburger-menu">
            <div class="hamburger-icon" onclick="toggleMenu()">☰</div>
            <div class="menu-links">
                <a href="index.html">CARTE DE VIZITĂ</a>
                <a href="fragmente.html">FRAGMENTE</a>
                <a href="proza-scurta.html">PROZĂ SCURTĂ</a>
                <a href="teatru.html">TEATRU</a>
                <a href="traduceri.html">TRADUCERI</a>
            </div>
        </div>

    <div class="main-content-text">
        <div class="intro">
            <h1 class="story-title">Nici un om nu este o insulă</h1>
            <h2 class="author">Povestire de Mihnea Arion</h2>

            <p>Era primul pe care urma să-l chestionez (ca să nu zic interoghez) în ziua aia. Și, cu toate că nu-mi place s-o recunosc, eram și puțin neliniștit. Poate că nu dormisem bine, poate că mă bruiase zgomotul de la cantină, poate că era vorba de ce aflasem despre el – cine știe?!</p>
            <p>Nici nu mai contează.</p>
            <p>Repetiția e mama învățăturii, parcă așa spunea lumea înainte de Dezastru. Prin urmare am arborat o mină cât mai oficială și am început cum fusesem dresat, papagalicind formula care îmi intrase în sânge:</p>
            <p>– Sper că știți deja de ce vă aflați aici, așa că nu mai e nevoie să trecem prin toate...</p>
            <p>– Da, da, cunosc prea bine motivele... legale. Acum haideți să terminăm odată treaba asta. Ce vreți să știți mai exact? Cum a putut un om competent să o ia razna? Vă nelămurește fenomenul? Cum poate cineva special antrenat să-și păstreze sângele rece în situații-limită să clacheze?</p>
            <p>Înainte să apuc să-i răspund, a dus discuția în altă direcție.</p>
            <p>– Sau poate că nu e primul care a pățit asta și acum vă gândiți că Programul a eșuat, că e...</p>
            <p>Dacă așa avea să se desfășoare treaba, trebuia să-l domolesc. </p>
            <p>– Astfel de... considerente... nu mă... nu ne privesc câtuși de puțin. Vreau doar să...</p>
            <p>– A, da? E o adevărată rușine că încă...</p>
            <p>– Rușine?! Vreau doar să spun că...</p>
            <p>– Rușine? Rușine?! Cum se mai poate pune problema de rușine? a întrebat revoltat, de parcă uitase că el însuși folosise același cuvânt cu doar o clipă mai înainte.</p>
            <p>După câte îmi dădeam seama, nici el nu mai era chiar cu toate țiglele pe casă. Presupun că nimeni nu ar mai fi fost după o asemenea experiență.</p>
            <p>Mai ciudat era că singurul care nu mai era funcțional (din punct de vedere al parametrilor mintali necesari, desigur) din toată tabăra era tocmai tipul care trebuia să aibă grijă să nu o ia nimeni razna. Cum de scăpase cel din fața mea?</p>
            <p>Și doar mai erau atâția alții!</p>
            <p>Până la urmă, mi-am zis că poate am mai mult succes dacă-l las să vorbească cât de cât liber.</p>
            <p>– Spuneați că e o rușine că...</p>
            <p>– Ce? A, da, ai dreptate!</p>
            <p>Trecuse la pertu aproape fără să-mi dau seama. Oare era un semn bun? Un semn rău? Aveam să mă lămuresc cât de curând.</p>
            <p>– Spuneam – și încă o spun! – că e o adevărată rușine că nu și-a asumat nimeni chestia asta așa... în mod public...</p>
            <p>Și-a însoțit spusele de un gest vag, de parcă publicul-țintă ar fi fost de față.</p>
            <p>– Ce dracuʼ, omuʼ avea și nevastă, și copii și...</p>
            <p>Și o amantă, potrivit dosarului. Trebuia să o chestionăm și pe ea! Cine știe? Cu puțin noroc, avea să ne dea vreun pont interesant în ce privește starea lui mintală...</p>
            <p>– Desigur, desigur, dar...</p>
            <p>– Stai, ascultă, lasă-mă să termin!</p>
            <p>– Te ascult... cu interes crescând.</p>
            <p>Mi-am aprins o țigară. Simțeam cum mi se înfiripa un ușor sentiment de iritare, dar trebuia să mă stăpânesc. Persoana pe care o înlocuisem cu doar câteva zile mai înainte începuse să arunce cu scaune prin birou fiindcă nu se controlase. Acum probabil stătea în cine știe ce sală prost luminată și scria cu o caligrafie nesigură pe niște coli îngălbenite Promit să mă comport civilizat de acum încolo.</p>
            <p>M-au trecut fiorii numai gândindu-mă.</p>
            <p>– Dar ce era să fac și eu? Zi și tu!</p>
            <p>Se pare că nu trebuia să fie zădărât prea tare. Orice încercare de intimidare s-ar fi lovit de el ca de un zid. Probabil că se tortura singur, poate că noaptea își făcea reproșuri nenumărate că nu reușise să-l ajute...</p>
            <p>Oare?</p>
            <p>– Pot să fumez?</p>
            <p>M-am gândit că poate așa urma să se mai relaxeze, așa că i-am făcut semn că da. Și-a deschis pachetul, arătându-mi cu subînțeles că era gol.</p>
            <p>– Servește-te, l-am încurajat, întinzându-i-l pe al meu.</p>
            <p>Individul și-a aprins tacticos o țigară și a tras cu sete.</p>
            <p>– La început a fost bine. La început ne-a ajutat. Mult, mult de tot. Dar pe urmă... dracuʼ știe ce l-a apucat! S-o fi lovit la cap sau naiba știe... poate avea pitici pe creier de mai dinainte...</p>
            <p>A mai tras o dată din țigară, după care s-a aplecat și mi-a spus cu un aer confidențial:</p>
            <p>– Am auzit că există unii oameni care au tumori pe creier... Din alea care se fac mari, mari de tot! Stau acolo și cresc și tot cresc și pe urmă apasă pe creier și... Ei, ce crezi de teoria asta?</p>
            <p>Părea de-a dreptul mândru de ideea care i se năzărise.</p>
            <p>– Cred că...</p>
            <p>– În fine, e greu de spus, da, înțeleg... Da, cum ziceam... la început ne-a dat brichete și lanterne și baterii – dracuʼ știe cum de nu intraseră la apă – și tot soiul de alte porcărioare cum nu mai văzusem de săptămâni întregi... știi, genul de chestii pe care le observi doar după ce nu le mai ai... și știa atâtea, că într-un fel compensa și pentru ce lipsea... era ingenios, îi veneau idei, știa să rezolve aproape orice și venea cu soluții înainte să îți pui măcar problema...</p>
            <p>Până acum, totul părea să se încadreze în raportul individual care i se făcuse în cadrul Programului – doar de asta și fusese ales. Totuși, ceva se întâmplase la un moment dat de avusese loc o asemenea transformare...</p>
            <p>– Și când te gândești că avea și nevastă și copii...</p>
            <p>Am dat din cap aprobator. Nevastă și copii! Chiar așa!</p>
            <p>– Dezastru sau nu, Apocalipsă sau cum vrei să-i zici, mulți nebuni am văzut eu la viața mea, dar ăsta îi întrecea pe toți, ți-o zic sincer! Nu și-a pierdut mințile atunci, dar iată că tot...</p>
            <p>– De acord, de acord, dar cum...</p>
            <p>– Stai, stai, că ajung și acolo! Ptiu, drăcia dracului, hai că m-ai și încurcat acum!</p>
            <p>– Ziceai că v-a adus brichete și...</p>
            <p>– Da, da, de la afurisita de brichetă, de acolo a început totul! </p>
            <p>Deja îl ascultam cu interes.</p>
            <p>– Știi, la început am crezut că e doar un joc de-al lui... pentru că nu voia să lase obiectele astea esențiale pe mâna altora – că doar, de!, el era expertul trimis să ne ajute pe noi, amărâții – și se enerva dacă nu i le cereai frumos, toată lumea trebuia să i se adreseze foarte politicos... sună chiar amuzant dacă te gândești acum! Ei bine...</p>
            <p>A tăcut o vreme. Mi-am zis să nu-i întrerup firul gândirii, iar răbdarea mi-a fost recompensată destul de repede.</p>
            <p>– Ei bine, de la un punct încolo a început să vrea de la noi... altceva...</p>
            <p>– Ce anume?</p>
            <p>– Niște formule... formule magice.</p>
            <p>– Formule magice?</p>
            <p>Singurul lucru care mă făcea să nu râd era gândul că s-ar fi enervat și n-aș mai fi scos nimic de la el decât cu forța.</p>
            <p>– Da, da, chiar așa. Nu mai era de ajuns să spunem „Domnuʼ Stewart, dați-mi și mie bricheta să aprind focul, vă rog”, sau „Domnuʼ Stewart, ajutați-ne să mai reparăm acoperișul adăpostului ăsta, că s-a stricat în timpul furtunii”... Prostovanul ăla de Jack, fie-i țărâna ușoară!, l-a enervat la un moment dat rău de tot, iar de atunci era deja clar că s-a scrântit!</p>
            <p>– Cum așa?</p>
            <p>– Simplu! Ăsta de ceva vreme se cam săturase de toată treaba cu „domnuʼ Stewart”, iar când a auzit ce-l punea să spună...</p>
            <p>– Dar ce vă punea să...?</p>
            <p>În acel moment și-a ieșit din pepeni și a dat o palmă strașnică în masă.</p>
            <p>– Ei, ce putea să zică?! Se credea Zeul Focului, sau dracuʼ știe ce prostii avea în mintea aia a lui! Spunea să a venit din ceruri la noi ca să ne salveze, dar că atâta vreme cât nu ne adresam corespunzător, nu acordam respectul cuvenit, nu putea să o facă!</p>
            <p>Un acces de grandomanie din partea specialistului? Parașutarea lui se transformase într-o „venire din ceruri”... Ce mai urma? Cam ciudat. La evaluarea psihologică nu dăduse semne că ar fi predispus spre așa ceva.</p>
            <p>Cel puțin asta scria în fișa lui.</p>
            <p>– Unii dintre noi i-au făcut pe plac și a fost în regulă... la început... dar Jack...</p>
            <p>Cadavrul lui Jack fusese recuperat, iar rămășițele lui carbonizate erau dovada că o mierlise într-un mod deloc plăcut.</p>
            <p>– I-a dat foc?</p>
            <p>– Nț. Asta am crezut și noi. Poate că da, poate că nu... sincer să fiu, nu știu ce să-ți zic!</p>
            <p>Apoi s-a uitat în ochii mei.</p>
            <p>– Dar ai văzut cum arată? Spune, l-ai văzut?</p>
            <p>– Am mai văzut oameni arși de vii, așa că nu...</p>
            <p>– Nu, nu! După ce terminăm aici, du-te să te uiți la el... la ce-a mai rămas din el... Am văzut și eu oameni arși, dar nu... nu așa. Parcă ar fi luat foc... pe dinăuntru, nu știu cum să zic! S-a făcut o ditamai pălălaia, a urlat de câteva ori ca din gură de șarpe și aia a fost! Scrum s-a făcut! </p>
            <p>– Iar Stewart ce v-a spus?</p>
            <p>– Normal că una-două ne-a spus că Zeul Focului l-a pedepsit pe Jack pentru impertinența de care a dat dovadă! Pe urmă a adăugat că, în mărinimia lui, ne-a cruțat totuși pe noi, ceilalți... îți dai seama că i-a terorizat pe toți cu discursul ăsta... mai ales la halul în care a ars...</p>
            <p>– Totuși, poate că a folosit cine știe ce substanță...</p>
            <p>– Nu, tu asta nu înțelegi! Orice i-a făcut... nu era lângă el! Tocmai, că ăsta era într-o parte a taberei de refugiați când a izbucnit în flăcări, iar ălalalt hăt, departe! Ne-a pus pe toți să jurăm credință Zeului Focului...</p>
            <p>– Și apoi ce s-a petrecut? Nu s-a revoltat chiar nimeni auzind aberațiile astea?</p>
            <p>– Ba cum să nu! Ce, n-ai aflat? Ce dracuʼ, chiar eu i-am condus pe ăia care au rămas cu mințile întregi!</p>
            <p>Fără să vreau, îi rănisem orgoliul, lucru care se reflecta acum în atitudinea bătăioasă. Dar parcă prea sărise deodată!</p>
            <p>– Am aflat, am aflat... absolut de apreciat că tu ți-ai păstrat sângele rece, am încercat eu s-o dreg. </p>
            <p>A făcut un gest vag de nepăsare, însă era clar că-i făcea plăcere să fie complimentat. Ca să vezi – încă unul căruia îi plăcea să fie căutat în coarne!</p>
            <p>– Dar voiam s-o aud direct de la tine. Cum s-a întâmplat?</p>
            <p>– Ei, ce s-auzi? Ne-am îmbrâncit pe acolo puțin, după care el a urlat o înșiruire de blesteme, a luat cu el câțiva amărâți spălați pe creier și s-a dus în cealaltă parte a insulei. La scurtă vreme ne-au clacat toate dispozitivele electronice – inclusiv cele aduse de el! Se defectau așa, noaptea, pe rând, fără vreun motiv aparent...</p>
            <p>– Vi le lăsase acolo, în tabără?</p>
            <p>– Da, da, au plecat ca nebunii, și-au luat doar câteva bețe, vreo două sau trei brichete și aia a fost! Mai aveau doar hainele, sau mai degrabă zdrențele, de pe ei.</p>
            <p>– Să înțeleg că vi le-a lăsat doar ca să vi le strice pe urmă...?</p>
            <p>– Asta am crezut și noi! Dar nici nu știu, acum că mă gândesc. Am stat de veghe toată noaptea de mai multe ori și tot n-am prins și nici măcar n-am văzut pe nimeni. Ne luau foc corturile din senin, lanternele se stricau... se auzeau sunete ciudate dinspre pădure...</p>
            <p>– Unde să fi dispărut? În pădure?</p>
            <p>– Dracuʼ să-i ia, habar n-am! Tot ce știu e că am umblat și prin pădure și pe toată insula – doar eram mult mai numeroși! – și pur și simplu... nu mai erau! Dar ce-a fost mai ciudat...</p>
            <p>Ce minune urma să mai aud de data asta?</p>
            <p>– Ei, ce-a fost mai ciudat?</p>
            <p>– Mai ciudat a fost că am găsit la un moment dat adăposturile lor. Era o mizerie de nedescris! Și un miros, nu mai zic...</p>
            <p>– De la ce?</p>
            <p>– Dracuʼ să mă ia, nu știu! Mirosea cumva a carne arsă, a sulf, a nu știu ce...</p>
            <p>– Dar care era sursa mirosului? Uitaseră carne pe foc sau ce?</p>
            <p>– Ehe, asta e partea cea mai tare! Nu se vedea nicio bucățică de carne... și nici urmă de ei... dar se auzeau niște zgomote, pe măsură ce ne apropiam, de tremuram cu toții și ni se făcuse pielea de găină...</p>
            <p>– Zgomote?</p>
            <p>– Da, da, suna așa... ca o incantație, ca o rugăciune...</p>
            <p>– Ce rugăciune?</p>
            <p>– Asta zic – nu știu! Erau doar zgomote, sau dacă erau cuvinte, oricum erau într-o limbă cum n-am mai auzit... iar partea cea mai tare a fost când am intrat în grotă... de acolo se auzeau sunetele...</p>
            <p>Am devenit și mai atent. </p>
            <p>– Ce era în grotă?</p>
            <p>– Din grotă se auzeau blestemățiile alea... gândește-te că era întuneric beznă pe-acolo, iar noi aveam doar două torțe improvizate... după ce am intrat, ne-am gândit că o să-i găsim pe toți acolo, dar nu era decât el! El, stând acolo în nădragii lui, cu pieptul dezvelit, urlând de mama focului în jurul unei pălălăi cum n-am mai văzut! Era vopsit pe față, nici nu știu de unde făcuse rost de culori, era pictat în alb, negru și roșu... de-a dreptul sinistru, nu alta!</p>
            <p>– Și apoi?</p>
            <p>– Stai să vezi, că n-am terminat! Pe măsură ce ne-am apropiat am văzut că în focul în jurul căruia dansa și striga ca un descreierat era ceva sau cineva...</p>
            <p>– Dăduse foc cuiva? Un sacrificiu uman?</p>
            <p>– Nu, nu, asta e chestia ciudată, n-am mai găsit pe urmă pe nimeni altcineva dintre ăia care au plecat cu el... de parcă ar fi dispărut! Nu, nu, să vezi... pe măsură ce ne-am apropiat, ne-am dat seama că focul ardea în jurul unei... statui, sau cam așa ceva... pe care o cioplise cu  atâta măiestrie, că semăna cu el însuși...!</p>
            <p>Mi-am imaginat scena pentru o clipă. Stând acolo, în camera puțin răcoroasă, cadrul părea amuzant, dar dacă aș fi fost acolo și l-aș fi văzut pe viu, îmbrăcat doar în nădragi și năclăit cu cine știe ce culori, dacă l-aș fi auzit urlând naiba știe ce blestemății în timp ce dansa nebunește în jurul unui rug pe care ardea propria statuie, cred că lucrurile ar fi stat puțin altfel.</p>
            <p>– Din ce am înțeles chiar tu l-ai omorât, așa-i?</p>
            <p>– Mda... daʼ ce era să fac dacă ne-a atacat așa? A sărit pe noi direct, nici n-a mai spus ceva, doar a urlat ca un apucat... Și pânʼ la urmă pângărea și focul, dacă stai să te gândești... A trebuit să-l ucidem ca să nu ne ucidă el... Până la urmă l-am împins în foc și l-am lăsat acolo. Ce puteam să-i fac? întrebă de parcă îl acuzasem.</p>
            <p>– Și totuși...</p>
            <p>– Și totuși ce? A picat în foc și a murit acolo, agățat de idolul lui, scrâșnind din dinți, bolborosind și blestemându-ne în limba aia pe care numai el o vorbea. Ce era să fac? Ei, hai, spune-mi...! </p>
            <p>Și pânʼ la urmă pângărea și focul, dacă stai să te gândești... </p>
            <p>Abia peste câteva ore, când am terminat cu întrebările și s-a ridicat să plece, am observat că pe ceafă avea un semn în formă de flăcări.</p>
                        

        </div>

        
    </div>


    
    </div>

    <script>
        function toggleMenu() {
            var menu = document.querySelector(".menu-links");
            if (menu.style.display === "block") {
                menu.style.display = "none";
            } else {
                menu.style.display = "block";
            }
        }
    </script>
</body>
</html>