<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - Orizonturi întunecate</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div id="reading-progress"></div>
    <div class="app-wrapper">

        <div class="main-buttons-container">

            <div class="owner-container">
                <a href="index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="fragmente.html" class="povestire-name">
                    <button1 class="button">FRAGMENTE</button1>
                </a>
                <a href="proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="teatru.html" class="povestire-name">
                    <button1 class="button">TEATRU</button1>
                </a>
                <a href="traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

        <div class="hamburger-menu">
            <div class="hamburger-icon" onclick="toggleMenu()">☰</div>
            <div class="menu-links">
                <a href="index.html">CARTE DE VIZITĂ</a>
                <a href="fragmente.html">FRAGMENTE</a>
                <a href="proza-scurta.html">PROZĂ SCURTĂ</a>
                <a href="teatru.html">TEATRU</a>
                <a href="traduceri.html">TRADUCERI</a>
            </div>
        </div>

    <div class="main-content-text">
        <div class="intro">
            <h1 class="story-title">Orizonturi întunecate</h1>
            <h2 class="author">Povestire de Mihnea Arion</h2>
            
            <p>Îi furase cartea.</p>
            <p>Sigur că schimbase titlul, numele personajelor, locul acțiunii, exprimarea, ba chiar și diverse amănunte mai mult sau mai puțin importante referitoare la desfășurarea întâmplărilor (doar nu era prost acest Dumitru Păiuș!), dar atâta lucru îi era clar.</p>
            <p>Îi furase cartea. Era convins de asta.</p>
            <p>Inițial, îi spusese că frunzărise manuscrisul și că părea promițător. Apoi nu-i mai spusese nimic.</p>
            <p>După ceva vreme și mai multe mail-uri la care nu primise niciun răspuns, pusese mâna pe telefon și îl sunase pe eminentul scriitor și critic literar Dumitru Păiuș doar ca să afle că noua lui scriere „din păcate nu se ridică la standardele editurii” și că „anumite pasaje ar trebui rescrise complet înainte ca vreo editură serioasă să se gândească măcar să publice așa ceva”, după care i se urase succes în această „întreprindere sisifică”.</p>
            <p>Cum era posibil așa ceva? Acțiunea era antrenantă, intriga era țesută cu măiestrie, suspansul era dozat perfect, personajele erau complexe...</p>
            <p>Ar fi trebuit să fie magnum opus-ul lui, ar fi trebuit să-l scoată din impasul în care ajunsese cu ultimele cărți.</p>
            <p>Când îl rugase să-i dea câteva exemple de pasaje care ar trebuie rescrise, Păiuș se eschivase zicând că nu avea timp atunci, iar când insistase îi spusese că de fapt oricum pierduse mail-ul.</p>
            <p>Când îi propusese să-i trimită din nou manuscrisul sau chiar o variantă revizuită, îi închisese telefonul în nas.</p>
            <p>Deși, la fel ca orice persoană cu pretenții artistice, se simțea indignat și profund jignit în urma unui asemenea tratament, nu se descurajase. Trimisese manuscrisul la mai multe edituri, la oameni pe care-i considera prieteni și la critici, rugându-i să-și dea cu părerea.</p>
            <p>Cei mai mulți îl asiguraseră că aveau să citească ce le-a trimis, dar pe urmă nu mai spuseseră nimic. Cei care avuseseră măcar bunăvoința să-i răspundă îi spulberaseră orice iluzie.</p>
            <p>Pe lângă reacțiile ironice sau de-a dreptul vitriolice din partea unora, îi rămăseseră în minte și diverse sintagme care pe alocuri chiar păreau întemeiate.</p>

            <p><i>Idei reciclate...</i></p>
            <p><i>Dialoguri banale...</i></p>
            <p><i>Acțiune ternă...</i></p>

            <p>De enervare, dăduse cu laptopul de pământ, după care-l aruncase pe geam de la etajul zece fără să-i pese măcar dacă nu cumva pe stradă se afla vreun trecător ghinionist.</p>
            <p>Apoi ieșise pe balcon și dăduse foc la toate hârtiile pe care-și notase ideile literare. Nu era vorba doar de cartea refuzată, ci de tot.</p>
            <p>– Așa, așa, ardeți, lua-v-ar dracu’! </p>
            <p>– Ce faci, vecine, pui de-un grătărel? </p>
            <p>– Tu ce dracu’ mai vrei? se burzuluise la vecinul mucalit.</p>
            <p>– Nimic, nimic...</p>
            <p>De atunci nu mai scrisese nimic. Aproape că nici nu mai citise. Pierduse nenumărate zile stând pe bancă în parc ore în șir și privind lumea care se bucura de soare sau făcea sport în timp ce el mocnea în sinea lui.</p>
            <p>Îi veniseră idei, idei nenumărate. Unele mai bune, altele mai proaste, firește. Însă nu mai avea tragere de inimă să le noteze nici pe unele, nici pe altele.</p>
            <p>Ce rost mai avea? </p>
            <p>Era clar că n-avea talent, nu? </p>
            <p>Dacă atâta lume spunea că era de rău, ceva sigur era în neregulă.</p>
            <p>E drept că de ceva vreme nu mai publicase nimic deosebit de bun. De la un timp, toate cărțile lui fuseseră întâmpinate cu multă răceală atât de critici, cât și de public.</p>
            <p>Totuși, ce se întâmplase? Cum de-i făcuse Păiuș una ca asta? Doar până atunci îi publicase tot, inclusiv textele mai slabe, textele pe care chiar el le considera mai slabe... Acum chiar avea impresia că putea da lovitura, că putea ieși din impas.</p>
            <p>Asta însemna că de fapt mereu făcuse parte din marea masă a artiștilor ratați. Pur și simplu n-avea condei. Trebuia să depășească faza de negare și s-o recunoască: scria prost.</p>

            <br>
            <h1 class="asterisk">*</h1>
            <br>

            <p>Nu trecu mult de atunci, iar Dumitru Păiuș lansă o carte, <i>Orizonturi întunecate</i>. Îl invită și pe el, dar nici măcar nu se chinui să-i răspundă la mail.</p>
            <p>Totuși, deși rămăsese cu un gust amar, un fel de curiozitate perversă îl mână până la urmă să intre într-o librărie și să-i răsfoiască noul volum.</p>
            <p>Ce descoperi îl lăsă cu gura căscată.</p>
            <p>Simți cum îi zvâcnesc tâmplele, palmele îi transpiră și inima îi bate tot mai repede.</p>
            <p>– Nemernicul. Totul e aici! Totul! </p>
            <p>Scoase banii cu mâinile tremurând ca să plătească volumul și o zbughi fără ca măcar să mai aștepte restul.</p>
            <p>Alergă până acasă, înjură când cineva luă liftul tocmai în clipa în care voia să apese pe buton, apoi urcă în goană scările până la etajul zece. Se împiedică de câteva ori, căzu, dar se propti în mâini și îndoi și cartea.</p>
            <p>Când dădu ușa de perete, se trânti pe canapea și se opri în sfârșit. Gâfâia de nu mai putea, iar inima îi bătea mai-mai să-i spargă pieptul.</p>
            <p>– Oare am luat-o eu razna? </p>
            <p>Deschise din nou cartea care nu mai părea deloc nou-nouță, deși o cumpărase doar cu vreo douăzeci de minute în urmă.</p>
            <p>Sări peste laudele aduse vestitului și eminentului scriitor și critic literar Dumitru Păiuș și trecu direct la primul capitol, în care criminalul își omora partenera cu un fier de călcat. Îl citi pe nerăsuflate, enervându-se tot mai tare cu fiecare pagină, cu fiecare alineat, cu fiecare frază pe care creierul lui febril o devora.</p>
            <p>Nu avea niciun dubiu. Aceleași idei, aceleași teme, aceleași personaje...</p>
            <p>Cumva suna mai bine decât originalul, deși nu mai putea fi complet sigur pe memoria lui în ce privește structura exactă a frazelor, dar asta nu schimba cu nimic faptul că îi furase cartea.</p>
            <p>Nu mai suporta.</p>
            <p>Se ridică și începu să dea ture prin apartament. Încercă să se calmeze, să-și spună că poate e rodul imaginației lui bolnave, deși în sinea lui știa că e adevărat.</p>
            <p>– Hai să verificăm totuși.</p>
            <p>Își deschise noul calculator, o rablă luată la mâna a doua, și intră pe mail. Își pierduse toate datele odată cu defenestrarea laptopului, dar mail-urile nu le ștersese.</p>
            <p>Găsi imediat ce căuta și începu să compare cele două texte.</p>
            <p>După ce verifică începutul, sfârșitul, precum și câteva momente-cheie din carte, își confirmă dincolo de orice putință de îndoială că esența, că structura cărții era identică și că modificările erau superficiale, cum ar fi titlul ăla tâmpit. Auzi tu, <i>Orizonturi întunecate</i>!</p>
            <p>Se ridică de la calculator și se duse la baie. </p>
            <p>Își dădu pe față cu apă rece de mai multe ori, după care se privi în oglindă. Rămase așa câteva clipe, urlă prelung, apoi trase un pumn în ea.</p>
            <p>Cioburile căzură cu un zgomot strident, iar el își privi mâna însângerată.</p>
            <p>– Deci așa jucați, domnule Păiuș...</p>

            <br>
            <h1 class="asterisk">*</h1>
            <br>

            <p>Următoarea zi căută pe net informații despre <i>Orizonturi întunecate</i>. Găsi nenumărate recenzii pozitive. Criticii din toată țara o lăudau și spuneau că depășește cu mult cadrul restrâns al unui thriller obișnuit, reușind să atingă niște teme foarte profunde, ba chiar de-a dreptul filosofice. Se vehicula până și ideea traducerii ei în limbi de circulație internațională.</p>
            <p>Datorită unei intense campanii de promovare, cartea părea să fi devenit un adevărat fenomen printre fanii de thrillere și cărți polițiste, iar pe site-ul editurii era afișată drept cap de listă în rândul aparițiilor recente, având întâietate până și pe lângă traducerile cărților unor autori internaționali de bestselleruri.</p>
            <p>– Literații ăștia. Toți niște ipocriți!</p>
            <p>De ce când el scria ceva era un gunoi, dar în esență același lucru scris de altul era considerat o mare găselniță?</p>
            <p>– Nemernicii dracu’, sâsâi printre dinți.</p>
            <p>Tot umblând pe internet, găsi și un interviu cu marele, nemaipomenitul, intangibilul și inegalabilul Dumitru Păiuș. Printre nenumăratele prostii și minciuni debitate de acesta legate de lungul și intensul proces creativ aflat în spatele genezei cărții, descoperi că peste câteva zile volumul urma să aibă parte de un nou eveniment de lansare în cadrul târgului Gaudeamus de la Brașov.</p>
            <p>Se ridică de la calculator și începu să-și facă bagajul.</p>

            <br>
            <h1 class="asterisk">*</h1>
            <br>

            <p>– Să trăiți, domnule Păiuș!</p>
            <p>– O, ce onoare! Te salut, tinere! Ce mai faci, ce vânt te aduce pe la Brașov? Nu ne-am mai auzit de multă vreme...</p>
            <p>Venise la standul editurii, unde-l găsise pe Păiuș. Criticul părea cam abțiguit și dădea autografe cu nemiluita.</p>
            <p>După ce mai schimbară câteva amabilități și îi spuse că venise cu ocazia târgului de carte, încercă să atace problema:</p>
            <p>– Știți, voiam să vă întreb ceva în legătură cu ultimul manuscris trimis...</p>
            <p>Păiuș îi aruncă o privire plină de venin, îl bătu cu falsă bonomie pe umăr, după care-l întrerupse pe un ton și mai prefăcut: </p>
            <p>– Ei, așa-i în breasla noastră, se mai întâmplă uneori să-ți pierzi direcția artistică... dar lasă, important e să nu-ți pierzi speranța! </p>
            <p>Apoi începu să-și laude romanul cu nerușinare. Ideile <i>lui</i>, dar romanul lui Păiuș. Auzi tu! </p>
            <p>– Să știi că în afară de ce se vede aici a mai rămas o singură cutie din <i>Orizonturi întunecate</i>. La început erau patru! încheie Păiuș cu mândrie, arătând spre un teanc de cărți de la standul editurii la care publicase volumul. Vezi că mâine are loc lansarea... mă rog, un nou eveniment de lansare a cărții. Ne vedem, da? </p>
            <p>– Sigur că ne vedem, cum să nu? Vin să iau chiar și un autograf de la dumneavoastră...</p>
            <p>Îi venea să-l pocnească, să-l ia la bătaie chiar acolo, în mijlocul târgului de carte, dar făcu un efort supraomenesc și se abținu.</p>
            <p>– Bun, bun, așa te vreau! A, apropo, diseară dau un bairam la mine acasă și ești și tu invitat! </p>

            <br>
            <h1 class="asterisk">*</h1>
            <br>

            <p>Nu venise chiar de la început la <i>bairam</i>, așa că-l găsise pe Păiuș deja afumat bine de tot.</p>
            <p>– Ohohoo, ia priviți-l! Tânăra speranță a literaturii române! Când mai produci ceva, tinere? îl întrebase Păiuș în timp ce pufăia vârtos dintr-o țigară de foi.</p>
            <p>Se simți asaltat din toate părțile de priviri ironice, însă niciunul dintre sicofanții lui Păiuș nu comentă. Probabil că nu-și dădeau seama cu exactitate dacă îl luase peste picior cu adevărat sau doar păruse că vorbește în zeflemea din cauza alcoolului.</p>
            <p>– Mă tem că va trebui să mai așteptați puțin... știți, inspirația a secat de la o vreme...</p>
            <p>– Ei, asta-i bună! Să te adăpăm atunci! urlă Păiuș, făcând semn partnerei lui, Magda, să-i ofere un pahar.</p>
            <p>La început, invitația la petrecere i se păruse o insultă.</p>
            <p>Apoi, însă, îi venise o idee.</p>
            <p>Ce-ar fi fost să-l demaște chiar acolo? </p>
            <p>Să-l acuze în public, în mijlocul petrecerii, de furt intelectual? </p>
            <p>Însă privind acum în jur și ascultându-i pe așa-zișii intelectuali, ale căror discuții degeneraseră în niște conversații absolut grobiene, își spuse că n-avea rost.</p>
            <p>Rămase tăcut mai tot timpul. Răspundea în doi peri când Magda, de altfel singura persoană care-l băga în seamă, îl întreba ceva, dar nu intervenea deloc în rest. Atât subiectele abordate, cât și majoritatea oamenilor prezenți îi erau antipatici.</p>
            <p>După mai multe pahare de rom sec simți cum camera începe să se învârtă ușor, ușor.</p>
            <p>Ei, și până la urmă ce dacă lumea n-avea să-l creadă? </p>
            <p>De ce-i păsa de ei, în fond? </p>
            <p>Într-un fel, faptul era deja consumat, dar adevărul măcar merita rostit, chiar dacă nimeni n-avea să-l creadă.</p>
            <p>Se duse la baie ca să-și dea cu puțină apă pe față. Dacă urma să înceapă un meci de urlete, trebuia să fie cât mai apt.</p>
            <p>În timp ce se răcorea, auzi deodată un zgomot ca de farfurii și pahare spate, după care mai multe țipete.</p>
            <p>Opri apa, se duse la ușă și începu să tragă cu urechea.</p>
            <p>Nu era foarte clar care era motivul pentru care începuse conflictul, însă Dumitru se certa cu Magda.</p>
            <p>Din câte-și dădea seama, părea să fie vorba de un soi de criză de gelozie. Amândoi erau mari amatori de băutură, așa că probabil n-aveau să se potolească prea curând.</p>
            <p>După câteva minute de strigăte continue, încă niște veselă spartă și comentarii cel mai probabil răutăcioase din partea invitaților, Păiuș păru să ia hotărârea să plece cu admiratorii săi către noi tărâmuri.</p>
            <p>– Și să știi că n-o să mă mai întorc până nu vând toate cărțile! declară Păiuș cu încrederea bețivului.</p>
            <p>Așteptă câteva minute bune după ce ușa casei se închisese, după care ieși din baie.</p>
            <p>O găsi pe Magda plânsă toată, iar încăperea era un dezastru.</p>
            <p>– S-a îmbătat? </p>
            <p>– A, ești tot aici? întrebă Magda. Da, s-a îmbătat. </p>
            <p>O lămuri că el fusese în tot acel răstimp la baie și că ieșise abia după ce ceilalți plecaseră.</p>
            <p>– S-a enervat pentru că un idiot de gazetăraș tot flirta cu mine, îl lămuri Magda jucându-se cu colierul. Auzi tu ce dobitoc! După ce că ăla a început, tot pe mine s-a supărat, dar acum sigur bea cot la cot cu el în cine știe ce bodegă or mai fi găsit și înjură amândoi femeile! </p>
            <p>În ciuda diferenței mari de vârstă, scenele de gelozie dintre cei doi erau frecvente și legendare. Amândoi se înșelaseră în repetate rânduri, așa că aveau din plin motive să se suspecteze reciproc.</p>
            <p>– Dacă vrei, pot să mai rămân cu tine...</p>
            <p>– Ce drăguț din partea ta! Dar stai liniștit, nu e nevoie. Dacă vrei, du-te și mai stai cu marele nostru critic... pariez că e în bodega lui preferată din Brașov.</p>
            <p>Brusc, îi veni o nouă idee.</p>
            <p>Cum ar fi fost să-i pună coarne drept răspuns la măgăria pe care i-o făcuse furându-i cartea? </p>
            <p>Dacă nu putea să dea timpul înapoi, măcar putea și el să se răzbune cumva.</p>
            <p>– Nu, cred că o să mai stau cu tine... nu mă simt tocmai în largul meu printre unii dintre acei iluștri literați.</p>
            <p>– Ah, deci nici ție nu-ți plăceau indivizii ăia? Unii sunt simpatici, dar lui Dumitru îi cam place să aibă lingăi prin preajmă...</p>
            <p>Se oferi s-o ajute să strângă, să facă ordine, însă Magda nici nu voia să audă de așa ceva.</p>
            <p>Mai conversară o vreme și mai băură câteva pahare de tărie, după care încercă să-și pună planul în aplicare. Îi puse mâna pe picior Magdei, dar mișcarea nu avu efectul scontat.</p>
            <p>Văzu cum femeia se încordează toată.</p>
            <p>– Ce faci...? Oprește-te, te rog. Ia mâna de pe mine...</p>
            <p>– Hai, Magda, doar toată lumea știe că n-ar fi prima oară când...</p>
            <p>– Ce vrei să spui cu asta? Ia mâna de pe mine, tu n-auzi?! Scârbosule! Ești scârbos, nu mă atinge! Cară-te dracului de aici, altfel chem poliția! </p>
            <p>Magda îl împinse și sări în picioare de lângă el.</p>
            <p>Se umplu de nervi. Pe de-o parte fiindcă fusese chiar convins că se putea răzbuna pe Păiuș, pe de altă parte fiindcă era cu adevărat atras de femeia din fața lui.</p>
            <p>– Bine, Magda, atunci „mă car”, după cum zici tu...</p>
            <p>Apoi îi veni o nouă idee.</p>
            <p>Se gândi iarăși la Păiuș.</p>
            <p>Se gândi la chipul rotofei al scriitorului, al eminentului și inegalabilului critic, la burta lui de om înstărit, la zâmbetul lui plin de sine, încadrat de barba despre care pretindea că-i dă un aer de filosof grec...</p>
            <p>Da, asta chiar era o idee bună.</p>
            <p>O idee excelentă de fapt.</p>
            <p>Privi în jur și zări în fundul camerei o masă de călcat.</p>
            <p>– Ce faci...? Ce faci cu fierul ăla...? îngăimă Magda.</p>
            <p>Doar el îi furase ideea. Îi furase cartea.</p>
            <p>De ea îi părea rău, dar ce altceva putea să-i facă? </p>

            <br>
            <h1 class="asterisk">*</h1>
            <br>

            <p>Era ziua marelui eveniment.</p>
            <p>Băgase fierul și colierul într-o pungă în rucsac, iar acum mergea agale către târg.</p>
            <p>Inițial se gândise să scape de fierul de călcat, dar parcă simțise nevoia să se apropie cu el de Păiuș, să aducă arma răzbunării aproape de adevărata ei victimă.</p>
            <p>Se trezise de mai multe ori în timpul nopții, dar cumva alcoolul îi zădărnicise de fiecare dată eforturile de a pleca.</p>
            <p>La început ștersese amprentele cu o mișcare sigură. Apoi simțise în repetate rânduri cum îl inundă câte un val tot mai puternic de anxietate, așa că le ștersese iar și iar, până când ajunse să râdă isteric de râvna lui.</p>
            <p>– Nimic nu mai poate șterge ce s-a întâmplat, spusese ca pentru sine.</p>
            <p>Își luase haina, se îmbrăcase, după care mai aruncase o ultimă privire înapoi.</p>
            <p>– Adio, Magda.</p>
            <p>Femeia părea să-l privească fix.</p>
            <p>Nu îndrăznise să o mute din postura în care căzuse, așa încât rămăsese pe jos într-o poziție nefirească.</p>
            <p>Îi smulsese colierul de la gât, după care ieșise precaut, sperând să nu-l observe niciun vecin. Oare cât era ceasul? </p>
            <p>Într-un final, ajunse la târg și se duse țintă la standul editurii. Se uită spre Păiuș, dar la început acesta păru să nu-l observe. Era clar că băuse până în zori. Fie asta, fie se îmbătase din nou odată ce se trezise, căci acum era în continuare roșu la față. Oare unde dormise? </p>
            <p>Spre surprinderea lui, nu simți nimic atunci când li se întâlniră privirile.</p>
            <p>Cumpără o carte și îi ceru un autograf.</p>
            <p>– Unde-ai dispărut aseară...? </p>
            <p>Mormăi un răspuns pe care Păiuș nici nu păru să-l asculte.</p>
            <p>Emeritul literat părea prea absorbit de faptul că trebuia să-i scrie o dedicație ca să mai fie atent la cuvintele lui.</p>
            <p>Îi mulțumi pentru autograf, după care citi: </p>

            <p><i>Pentru tânăra speranță a literaturii române, cu încrederea că viitorul îi va aduce mai multă inspirație.</i></p>
            <p><i>Dumitru Păiuș</i></p>

            <p>Jegosul! </p>
            <p>În curând avea să aibă parte de o surpriză.</p>
            <p>– Haideți, vă rog să ieșiți, trebuie să închidem cortul, spuse paznicul. E pauză două ore.</p>
            <p>Aruncă o privire spre cutia pe care Păiuș o menționase cu o zi în urmă.</p>
            <p>– Văd că încă n-ați ajuns s-o desfaceți și pe ultima.</p>
            <p>– Lasă, că mai e timp, mârâi Păiuș.</p>
            <p>Ieșiră împreună cu ceilalți ca să lase paznicii să închidă cortul unde erau standurile.</p>

            <br>
            <h1 class="asterisk">*</h1>
            <br>

            <p>Apoi îi veni o idee și mai îndrăzneață. </p>
            <p>Ce-ar fi fost ca renumitul critic Dumitru Păiuș să se prăbușească de pe piedestal chiar acolo în mulțime, să vadă toți cum reputația lui de uriaș al literaturii e mânjită pe veci?</p>
            <p>Dar trebuia să fie atent.</p>
            <p>Era păcat să dea greș tocmai acum.</p>
            <p>Observase că atunci când se termina pauza, alți paznici veneau să-i înlocuiască pe cei din prima tură.</p>
            <p>Evenimentul urma să aibă loc exact după pauză.</p>
            <p>Era momentul perfect.</p>
            <p>În câteva minute aranjă o legitimație falsă care atesta că era membru al editurii la care Păiuș publicase romanul furat.</p>
            <p>Juca la cacealma.</p>
            <p>Lucrătura nu era nici pe departe convingătoare, însă își lipise poza acolo și semnase în numele directorului editurii. Merse pe ideea că paznicii erau prea plictisiți ca să-i mai acorde atenția cuvenită.</p>
            <p>Oricum, până la urmă ce știau ei? </p>
            <p>Pe la jumătatea pauzei, se întoarse lângă cort. Unul dintre paznici fuma și vorbea la telefon, iar celălalt stătea jos și privea în zare.</p>
            <p>Tuși, se prezentă și îl rugă pe cel care ședea pe un scaun să-i dea voie să intre.</p>
            <p>– Trebuie să iau ceva dinăuntru.</p>
            <p>– Chiar trebuie acum? Nu puteți aștepta până se termină pauza? </p>
            <p>– Ei, nu e neapărat nevoie să intru acum, răspunse pe un ton împăciuitor, însă m-ar ajuta enorm dacă ați putea să...</p>
            <p>– Aveți vreo legitimație? Nu-i știu din privire pe toți expozanții, se scuză paznicul.</p>
            <p>– Desigur. Oricum, eu sunt de la editura care a ajuns mai târziu, de joi, nu de miercuri, probabil că de aia nu mă recunoașteți.</p>
            <p>Îi întinse legitimația, iar paznicul mormăi ceva către colegul lui, care aprobă din cap.</p>
            <p>– În regulă, haideți că intru cu dumneavoastră, ca să nu iasă discuții pe urmă.</p>
            <p>Îi venea să sară în sus de bucurie.</p>
            <p>Planul lui funcționa.</p>
            <p>Intră împreumă cu paznicul și se duse țintă la stand. </p>
            <p>Acum totul era să nu intre cineva care chiar era de la editură, dar se gândi că putea s-o scoată la capăt chiar dacă se întâmpla una ca asta.</p>
            <p>Se apucă să-și facă de lucru printre cutii, părând să le aranjeze și să verifice numărul de cărți. După cum se aștepta, paznicul își întoarse privirea și începu să se uite în jur, la celelalte standuri.</p>
            <p>Mai întâi găsi o cutie goală. Scoase precaut fierul de călcat și colierul din punga din rucsac, le așeză repede înăuntru, după care închise cutia la loc.</p>
            <p>Apoi, nimic mai simplu.</p>
            <p>Se duse la cutia în care erau celelalte volume din <i>Orizonturi întunecate</i>, dezlipi cu atenție eticheta și o puse pe cea în care băgase fierul, după care schimbă cutiile între ele.</p>
            <p>După ce-i mulțumi paznicului, se duse să ia masa liniștit la una dintre numeroasele terase din Piața Sfatului.</p>

            <br>
            <h1 class="asterisk">*</h1>
            <br>

            <p>La sfârșitul pauzei, se întoarse ca să fie prezent la eveniment.</p>
            <p>După vreo oră în care Păiuș lăudă fără pic de rușine <i>Orizonturi întunecate</i>, prezentând cartea de parcă fusese extrem de greu de dus la bun sfârșit, iar alți critici îi elogiară la rândul lor romanul, autorul se îndreptă spre standul editurii pentru o nouă sesiune de autografe.</p>
            <p>La rândul lui, se duse spre cort. Salută paznicii noi, după care intră și se duse la stand chitit să cumpere toate exemplarele de pe masă, așa încât să fie nevoiți să desfacă ultima cutie.</p>
            <p>Observă că pe masă mai erau doar patru <i>Orizonturi întunecate</i>.</p>
            <p>– Astea sunt toate volumele care au mai rămas? </p>
            <p>– În afară de cutia nedesfăcută, da. Doar ți-am zis că se dau ca pâinea caldă! declară Păiuș satisfăcut, deși nu folosise exact aceste cuvinte.</p>
            <p>– Măi să fie, asta pare să fie o investiție de viitor! În cazul ăsta am să le iau și pe astea patru, poate le mai fac cadou pe la prieteni.</p>
            <p>Le cumpără, după care se trase mai într-o parte. În spatele lui se formase o coadă.</p>
            <p>Cumpărătorii se îmbulzeau la stand ca să cumpere cartea.</p>
            <p>– Băiete, ia pune aici cutia aia! îi spuse Păiuș angajatului de la editură. Hai s-o desfacem, dacă tot avem vânzare așa bună! </p>
            <p>Tânărul slăbănog luă de jos cutia și o așeză pe masă.</p>
            <p>Privi cu satisfacție cum angajatul pălește după ce desface cutia.</p>
            <p>– Ce-ai, ți-e rău? întrebă Păiuș nervos.</p>
            <p>Tânărul întoarse cutia pe o parte, iar dinăuntru căzură fierul de călcat și colierul Magdei.</p>
            <p>– Ce-i asta, o glumă proastă? </p>
            <p>Priveau cu toții siderați. Părea mult prea adevărat ce aveau în față. Pe fierul de călcat rămăseseră sânge, fragmente de craniu, bucățele de creier și fire de păr, iar alături se afla colierul rupt.</p>
            <p>Fără să se gândească, Dumitru Păiuș se ridică, se apropie de masă, ridică fierul, după care puse mâna pe bijuterie.</p>
            <p>– Ăsta... ăsta e colierul Magdei..., bâigui Păiuș. Ce dracu’...? mai reuși să spună, după care leșină.</p>
            <p>În sfârșit, eminentului, reputatului scriitor și critic literar Dumitru Păiuș i se-nfundase.</p>
            <p>Nu dură mult, iar câțiva dintre cei care fuseseră la bairam făcură legătura cu ce se întâmplase cu o seară în urmă în timpul petrecerii.</p>
            <p>– Ucigașul! </p>
            <p>– Chemați poliția! </p>
            <p>– Eu v-am spus că ăștia care scriu despre crime ar trebui cu toții închiși! mormăi o doamnă venerabilă.</p>

            <br>
            <h1 class="asterisk">*</h1>
            <br>

            <p>Peste câteva zile, citi cu satisfacție în mai mult ziare despre întâmplările de la târgul de carte Gaudeamus Brașov.</p>
            <br>
            <p><i>Un cunoscut critic literar și scriitor de romane polițiste și-a omorât partenera într-un acces de gelozie. În ultima carte a scriitorului și criticului Dumitru Păiuș, arma folosită de criminal pentru a-și ucide prima victimă, anume partenera, este chiar un fier de călcat...</i></p>
            <br>
            <p>Ehe, asta da dreptate poetică! </p>
            <p>Îi furase cartea. Era convins de asta.</p>
            <p>Până la urmă o merita, nu-i așa? </p>

        </div>

        
    </div>


    
    </div>

    <script>
        function toggleMenu() {
            var menu = document.querySelector(".menu-links");
            if (menu.style.display === "block") {
                menu.style.display = "none";
            } else {
                menu.style.display = "block";
            }
        }
    </script>
    <script>
        window.addEventListener('scroll', () => {
          const progressBar = document.getElementById('reading-progress');
          const scrollTop = window.scrollY;
          const docHeight = document.documentElement.scrollHeight - window.innerHeight;
          const scrollPercent = (scrollTop / docHeight) * 100;
          progressBar.style.width = scrollPercent + '%';
        });
      </script>
      
        <footer class="site-footer">
            <a href="#" class="back-to-top">De la început ↑</a>
            <p>© Mihnea Arion, 2025</p>
          </footer>
</body>
</html>