<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - Obversiune</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div class="app-wrapper">

        <div class="main-buttons-container">

            <div class="owner-container">
                <a href="index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="fragmente.html" class="povestire-name">
                    <button1 class="button">FRAGMENTE</button1>
                </a>
                <a href="proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="teatru.html" class="povestire-name">
                    <button1 class="button">TEATRU</button1>
                </a>
                <a href="traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

        <div class="hamburger-menu">
            <div class="hamburger-icon" onclick="toggleMenu()">☰</div>
            <div class="menu-links">
                <a href="index.html">CARTE DE VIZITĂ</a>
                <a href="fragmente.html">FRAGMENTE</a>
                <a href="proza-scurta.html">PROZĂ SCURTĂ</a>
                <a href="teatru.html">TEATRU</a>
                <a href="traduceri.html">TRADUCERI</a>
            </div>
        </div>

    <div class="main-content-text">
        <div class="intro">
            <h1 class="story-title">Obversiune</h1>
            <h2 class="author">Povestire de Mihnea Arion</h2>

        </div>
            
        <main_text class="main-text">
            
            <p>Picta atât de absorbit, încât abia după multă vreme își dădu seama că se întâmpla ceva în jurul lui.</p>
            <p>– Hei, ce faci? întrebă el ușor neliniștit.</p>
            <p>Maya îl privi cu răceală.</p>
            <p>– Ce ți se pare că fac? Îmi strâng lucrurile.</p>
            <p>– Poftim?</p>
            <p>– Ai auzit bine. M-am săturat!</p>
            <p>– De ce? S-a întâmplat ceva?</p>
            <p>Maya râse.</p>
            <p>– Da, Leonardo. S-au întâmplat multe!</p>
            <p>– Stai așa!</p>
            <p>Bărbatul lăsă pensula și încercă să se apropie de ea, însă Maya îl respinse.</p>
            <p>– De ce te porți așa? Am greșit cu ceva?</p>
            <p>Ea îi aruncă o privire furioasă, dar și ușor îndurerată.</p>
            <p>– Da! Sunt dezamăgită de tine din atâtea motive încât nici măcar nu mi le aduc aminte pe toate acum.</p>
            <p>Dădu să se îndepărteze, însă el o apucă de braț.</p>
            <p>– Nu, draga mea, te rog așteaptă!</p>
            <p>– Nu-mi mai spune așa! Am așteptat prea mult.</p>
            <p>– Dar e nedrept! Nu poți să mă lași așa!</p>
            <p>– Nedrept? Nedrept e că am stat atâta cu tine să te suport, bețiv ordinar! Ești un pierde-vară fără perspective, asta ești!</p>
            <p>O privi rănit.</p>
            <p>– Ei, dacă asta-i părerea ta despre vocația mea...</p>
            <p>– Ce vorbești? Vocație? N-o lua personal, dar vocația ta e de artist ratat!</p>
            <p>Deși se simțea de parcă-l lovise sub centură, Leonardo nu se lăsă.</p>
            <p>– Lasă, uită tot ce-a fost! Tocmai îți făceam un nou portret, după poza aia care îți place ție așa de mult... Ăsta e chiar reușit, crede-mă!</p>
            <p>Maya pufni.</p>
            <p>– Încă un portret?</p>
            <p>– Da! Vrei să-l vezi? întrebă el entuziasmat.</p>
            <p>– Nu, mersi, cred că m-ai pocit deja destul. Mi-a ajuns.</p>
            <p>– Bine, dar hai măcar să discutăm. De ce vrei să pleci așa, deodată?</p>
            <p>– Deodată zici? Cred că trăiești pe altă planetă. Ce ți-e așa greu să pricepi? Pentru că vreau o viață normală! Pentru că vreau să știu că n-o să-mi împart viața cu cineva care nu-i în stare nici chiria să și-o plătească la timp. Pentru că m-am săturat să stăm numai pe salariul meu. Pentru că nu pot să mai suport să stau în... mizeria asta!</p>
            <p>Maya lovi cu piciorul într-un șevalet care se prăbuși cu un zgomot jalnic.</p>
            <p>– Dar ăsta e atelierul meu! strigă Leonardo jignit.</p>
            <p>– Nu e un atelier, e doar un apartament mizer! Nu-ți dai seama că ești obsedat de ideea de a fi artist, dar ești pur și simplu incapabil? Ești un bețiv prost care se minte singur! Toată ziua tragi la sticlă și pictezi, dar n-ai vândut nici măcar un tablou în toată cariera ta inexistentă!</p>
            <p>– Dar asta se poate schimba! Nu știi că și Van Gogh...</p>
            <p>– Mai lasă-mă dracului cu Van Gogh al tău! Îl pomenești cât e ziua de lungă, ai impresia că e jokerul tău, asul din mânecă, răspunsul la orice! Ce treabă are el? Ai uitat că el avea viziune, aducea ceva nou, ceva doar al lui? Tu nu faci decât să copiezi ce vezi!</p>
            <p>– Dar eu...</p>
            <p>– Pe lângă asta, nici nu ești în stare să-ți termini tablourile, ce naiba! Le începi cu zecile în fiecare lună și nu duci nici măcar unul la bun sfârșit, cât să arate ca lumea! Mă pui să stau nemișcată ca să-ți fiu model sau te holbezi cu orele la poze cu mine, dar abia dacă dai vreo tușă! Mereu ești nemulțumit de ceva, niciodată nu stau exact cum îți dorești, ai impresia că mă mișc, dacă te iei după o poză spui că fotograful n-a fost atent, că a bătut lumina aiurea, că...</p>
            <p>– Bine... bine.</p>
            <p>Leonardo începu să se plimbe agitat în jurul ei. Într-un târziu, ajunse la o hotărâre. Oftă și se chinui s-o ia de mână.</p>
            <p>– Bine. Ascultă. Am să mă las de pictat. Promit că am să-mi găsesc un loc de muncă normal, stabil. N-am să mai pictez decât câteva ore pe săptămână.... Sau doar în weekend... Sau când vrei tu... Sau, fir-ar să fie, deloc, dacă nu mai vrei! Atât de importantă ești pentru mine.</p>
            <p>Maya clătină din cap și își trase mâna înapoi.</p>
            <p>– Să știi că nu zici rău. S-ar putea să-ți facă bine ție, dar mă tem că pentru noi e prea târziu.</p>
            <p>– Dar de ce? Nici nu știi cum ar fi dacă m-aș schimba pentru tine, dacă...</p>
            <p>Ea îl privi cu răceală și strânse din buze.</p>
            <p>– Pentru că... pentru că nu te mai iubesc.</p>
            <p>Acum că o spusese, părea să-și fi luat o piatră de pe inimă. Răsuflă ușurată și continuă să-și strângă și ultimele mărunțișuri risipite prin apartamentul aglomerat și dezordonat.</p>
            <p>Leonardo o privi distrus, fără să-i vină să creadă ce auzise.</p>
            <p>– Dar eu te iubesc! bâigui el într-un final. Nici nu știi ce ar însemna pentru mine să sacrific asta, să...</p>
            <p>Ea pufni și își dădu ochii peste cap.</p>
            <p>– Ce-are a face asta? Și eu te-am iubit cândva și am sacrificat mult prea multe, dar așa nu se mai poate. Succes! Sper să poți să devii un om normal cândva.</p>
            <p>– Dar...</p>
            <p>– Să n-aud! Ia mâinile de pe mine!</p>
            <p>Îl îmbrânci și porni cu pași apăsați spre ușa de la intrare.</p>
            <p>– Dar… logodna noastră! Nici măcar asta nu mai înseamnă nimic pentru tine?</p>
            <p>– Ah, bine că mi-ai amintit.</p>
            <p>Maya își smulse inelul de logodnă și i-l aruncă în față.</p>
            <p>– Na! Ia-l înapoi și amanetează-l ca să ai cu ce să-ți plătești chiria, sărăntocule!</p>
            <p>– Dar n-o să pot trăi fără tine!</p>
            <p>– Și eu ce să-ți fac? Nu mai fi așa melodramatic! Ia-ți odată gâtul dacă nu mai poți și gata, nu mă mai freca atâta la cap!</p>
            <p>Bărbatul porni după Maya, dar ea îl împinse fără menajamente. Căzu, dărâmând alte șevalete și tablouri neterminate, mai toate înfățișând-o pe ea într-o multitudine de contexte. Se ridică greoi, încercând să reducă daunele pe cât posibil.</p>
            <p>Alergă după ea pe palier, dar tocmai atunci trântea ușa de la lift. Leonardo o luă la goană pe scări și constată spre bucuria lui că aproape reușea să țină pasul, însă după câteva etaje dădu peste niște trepte ude. Alunecă și se duse de-a berbeleacul.</p>
            <p>Gemu și dădu să pornească din nou, dar se lovise cam rău. Văzu cum liftul coboară tot mai jos și își dădu seama că nu mai avea niciun rost. Mai mult ca sigur o aștepta vreun taxi. Spre deosebire de el, cumva reușea aproape întotdeauna să aibă un plan, chiar și când era în aparență impulsivă.</p>
            <p>Înjură și se urni anevoie, după care se duse la lift. Apăsă butonul și așteptă până când ajunse pe palier. Nici nu intră bine, că simți parfumul ei ca pe un junghi mai dureros decât căzătura de mai înainte. Ajunse la etajul lui și intră șontâcăind în locuință.</p>
            <p>Luă telefonul și o sună insistent. Nici măcar nu-i închidea – efectua apelul în gol. Îi lăsă un mesaj: Te rog sună-mă când poți.</p>
            <p>Fluieră deznădăjduit prin apartamentul pustiu. Se așeză pe canapeaua extensibilă care servea drept pat și se luă cu mâinile de cap. De ce nu fusese mai atent? De ce se pierduse în imaginea ei, în loc să fie atent la ea, cea reală? De ce...?</p>
            <p>Zgomotul ușii care se deschise scârțâind îl trezi din letargie. Nu-i venea să creadă ce vedea. Iat-o din nou! Fără îndoială își dăduse seama că făcuse o greșeală părăsindu-l, sau, dacă nu, în orice caz voia să-i mai acorde o șansă.</p>
            <p>– Maya, ce bine că te-ai întors! Trebuie doar să...</p>
            <p>– Să nu te-aud! Nu-ți face speranțe, doar mi-am uitat portofelul, îi spuse ea categoric.</p>
            <p>– Nu, te rog, doar ascultă-mă puțin, vreau să vorbim!</p>
            <p>– N-ai decât să vorbești singur, între patru pereți, și să-ți regândești viața cu ocazia asta!</p>
            <p>Înainte ca Leonardo să apuce să facă vreo mișcare, trânti ușa în urma ei. Pentru o clipă îi trecu prin minte să pornească din nou după ea, însă piciorul tot îi zvâcnea și, oricum, îi era clar că nu avea de ce să-și facă mari speranțe.</p>
            <p>Se duse fără chef în balcon și aruncă o privire pe geam în jos. Inima începu să-i bată mai tare și își miji ochii. Se întoarse grăbit cu un binoclu pe care invariabil îl uita de fiecare dată când se nimerea să meargă la vreun spectacol.</p>
            <p>Ce văzu îl secă.</p>
            <p>– Așa, deci.</p>
            <p>Totul se lega acum. Nu i se păruse. Acolo, chiar afară, era mașina regizorului. Chiar și de la depărtarea aia ar fi recunoscut dintr-o mie verdele oribil al automobilului. Parcă s-ar fi străduit din răsputeri să găsească cea mai neatrăgătoare nuanță, iar eforturile i-ar fi fost încununate de succes.</p>
            <p>De ceva vreme, Maya mergea la tot mai multe castinguri. O însoțise și el de câteva ori, iar pe acolo remarcase un personaj pe care-l considera cam slinos și înțepat. Când o întrebase pe Maya despre el, ea îi spusese cu ce se ocupa și că era un om absolut îngrozitor, dar că, fiind regizor, ba chiar unul priceput, pe cale să se afirme, era foarte important să se aibă bine cu el. I se păruse ciudat că la un moment dat când se îndepărtase îi văzuse râzând împreună ca doi prieteni buni, iar ea îi pusese mâna pe spate cu un gest de parcă s-ar fi știut de-o viață, dar bănuise că trebuia să-i cânte în strună.</p>
            <p>Își turnă un ditamai paharul de whisky, îl dădu pe gât și rămase pe canapea. Era distrus.</p>
            <p>Privi deznădăjduit inelul de logodnă de pe podea, aducându-și aminte de cum fuseseră lucrurile la început. Cât de mult îi plăcuse ei să-i fie model, cât de entuziasmată fusese de munca lui, câte laude îi adusese până și pentru cele mai neînsemnate încercări ale lui.</p>
            <p>Iar acum...</p>
            <p>Acum ea îl considera un ratat. Ba mai rău, îi căzuse în plasă regizorului ăluia. Simțea gelozia ca pe un junghi cumplit. Niciodată nu se îndoise măcar vreo clipă de Maya, iar acum asta se dovedea o mare greșeală.</p>
            <p>Ce-o atrăgea la el? Oare de cât timp se vedeau?</p>
            <p>Nici nu mai conta.</p>
            <p>Însă poate că nu era totul pierdut. Poate că doar îi convenea că individul avea mai mult succes acum, pe moment. Probabil că era mai ordonat. Era și ceva mai în vârstă și probabil avea o stare materială bunicică. Ce naiba, sigur avea casa lui și nu trebuia să se împrumute de la ea ca să-și plătească chiria!</p>
            <p>Dădu uitării orice alt subiect de tablou și își spuse că până avea să fie din nou a lui, avea s-o picteze chiar numai pe ea. Putea s-o primească înapoi, oricât timp ar fi trecut. O iubea prea mult. Avea să devină faimos, să facă expoziții întregi numai cu chipul ei, s-o atragă din nou, s-o recucerească, să facă lumea întreagă să vadă puterea dragostei lui nepieritoare. Trebuia doar să aibă răbdare.</p>
            <p>Ca să reușească, simțea că trebuia să-și adune toate puterile creatoare, toate sentimentele bune, toată iubirea pe care i-o purta.</p>
            <p>Luă pozele cu ea și albumele lor și îi strânse toate portretele, aproape niciunul terminat. Mai întâi se apucă să-și recompună în minte scenele de la început de tot, apoi se uită la toate momentele frumoase ale relației lor.</p>
            <p>Cu mâini tremurânde de emoție, se apucă să picteze.</p>
            <p>Nu dură mult și parcă-l cuprinse o frenezie, o euforie creatoare cum nu mai simțise de mult, ba poate chiar niciodată. Creștea în el certitudinea că ce făcea era bine, avea tot mai multă încredere în capacitatea lui de a stăpâni meșteșugul, de a surprinde convingător exact ce voia.</p>
            <p>Nici măcar piciorul nu-l mai deranja, sau mai degrabă nu-i mai păsa de durere.</p>
            <p>Le termina una după alta: schițe, acuarele, picturi în ulei. În sfârșit avea un spor cum nu avusese niciodată în viața lui, trecea de la una la alta, se apuca de unele noi, le finaliza cu succes pe cele vechi și toate arătau grozav. </p>
            <p>Dornic să sărbătorească într-un fel, își mai turna din când în când câte un pahar de whisky.</p>
            <p>La un moment dat, aruncă un ochi spre geam și văzu că iarăși răsărea soarele. Oare pentru a câta oară? Și, mai important – când aprinsese luminile?</p>
            <p>Se așeză epuizat pe canapea. Nu voia să se oprească, dar probabil că era cazul, dacă nu voia să cedeze de tot. Adormi îmbrăcat, gândindu-se la toate portretele pe care urma să i le mai facă. Galerii întregi, nu alta!</p>
            <p>Când se trezi, era mahmur. Convins că avea să-l învioreze pe loc, își dori să vadă rezultatul efortului asiduu, însă rămase înmărmurit.</p>
            <p>Niciuna dintre încercările sale, căci tablouri nu le putea numi, nu-l mulțumea.</p>
            <p>E drept, păreau mai aproape de stadiul final decât înainte, însă acum erau și mai multe începute, și toate nereușite. Greșise nuanțele, îmbinase prea fantezist culorile, tușele violente alternau necorespunzător cu cele delicate, provocând o oribilă discordanță estetică.</p>
            <p>Oftă și se apucă iarăși de treabă.</p>

            <br>
            <h1 class="asterisk">*</h1>
            <br>

            <p>După zile întregi în care doar băuse și pictase, tot nu se lăsa. Știa că duhnea și că era cazul să se oprească, să mănânce și să mai bea și apă, eventual să facă un duș, dar nu putea. Telefonul îi sunase de nenumărate ori, dar pur și simplu nu avusese putere și nici chef să răspundă când văzuse că nu ea îl apela.</p>
            <p>Mâinile îi tremurau. În apartament era deja cam frig, dar nu îndrăznea să dea drumul la căldură. Nu mai avea bani, iar facturile neplătite îl amenințau din colțul în care aruncase toate hârtiile care contribuiau la angoasa lui zilnică.</p>
            <p>De ceva timp se descălțase și umbla în picioarele goale. Hainele îi erau mânjite în toate culorile. Zona de lucru, inițial destul de redusă, se extinsese treptat, pentru ca într-un final să cuprindă întregul apartament. </p>
            <p>Se opri și clipi amețit.</p>
            <p>În nebunia lui, ajunsese să folosească până și pereții, ba chiar și tavanul, drept suprafață de pictat. Nici nu realizase când se suise pe scara pliabilă, însă rezultatul era năucitor. Din toate părțile și unghiurile, pictat în toate stilurile și culorile, îl privea același chip, la nesfârșit. Parcă ar fi zugrăvit interiorul unui templu dedicat unicei zeități pe care o adora.</p>
            <p>I se părea lui sau avea ceva zeflemitor în ochi?</p>
            <p>– Ia mai ducă-se dracului.</p>
            <p>Vru să bea, dar nu mai avea ce. Se duse în cămară și își dădu seama că ajunsese la ultima sticlă. O înșfăcă, luă o dușcă și se uită în jur nemulțumit.</p>
            <p>– Ce e cu atâta sentimentalism grețos?</p>
            <p>Rămase puțin pe gânduri.</p>
            <p>– Așa nu merge. Am s-o fac provocatoare, îmbietoare ca păcatul, ca-n povești!</p>
            <p>Începu un nou portret.</p>
            <p>Îi făcu buzele mai pline, îi înnegri părul blond, îi înăspri puțin trăsăturile care i se păreau prea dulci, îi contură ochii în alt fel, așa încât abia dacă o mai recunoștea.</p>
            <p>Câteva ore mai târziu, tot nu era satisfăcut.</p>
            <p>– Ba nu, am s-o fac înfricoșătoare, declară el trăgând din sticlă.</p>
            <p>Îi făcu două coarne, niște unghii însângerate, dinții îi înlocui cu niște colți înroșiți, îi acoperi pielea cu pene, păr ca de animal și simboluri ciudate.</p>
            <p>Văzând-o așa, simți în sfârșit cât o ura. Însă tot nu era destul. Voia să fie pur și simplu hidoasă.</p>
            <p>Din gură trebuiau să-i curgă bale, limba trebuia să-i fie despicată, ghearele și coarnele să-i fie și mai ascuțite, ochii, diavolești, părul, un mănunchi de șerpi sâsâitori, din ochi să-i picure sânge, toată fața să aibă ceva respingător, ca de liliac...</p>
            <p>Termină tabloul și se îndepărtă. Realiza că era prea beat ca să-și dea seama cu exactitate de rezultat, dar chiar și așa se îngrozi.</p>
            <p>Însă nu era tulburat de frică. Portretul nu era înfricoșător și nici măcar caricatural, ci era pur și simplu jalnic. Dacă i l-ar fi arătat cuiva, s-ar fi simțit ca un copil îmbrăcat într-un costum de Halloween care încerca să sperie un adult.</p>
            <p>Oftă.</p>
            <p>– Avea dreptate. Sunt un ratat.</p>
            <p>Deziluzionat și furibund, își dădu seama că nu-i mai rămânea nimic de făcut.</p>
            <p>Aruncă pensula cât colo, dărâmă culorile, împrăștie pe podea fotografiile, albumele și nenumăratele ei portrete. Apoi începu să ia sticle de pe jos și să-și țintească tablourile de pe pereți, făcându-le să cadă. Le izbea cu sete, fără să-i pese de cioburile care zburau în toate părțile și uneori îl atingeau și pe el. În dorința lui de răzbunare, călca pe ele fără să-i pese dacă-i intrau în talpă și fără să le mai simtă altfel decât ca pe niște înțepături de insectă vagi, mai degrabă enervante decât periculoase.</p>
            <p>În afară de câteva dintre vechile lui picturi atârnate pe pereți, aproape toate lucrările erau pe jos. Deși realiza că nu era neapărat cel mai bun instrument pentru ce voia să facă, luă un ciocan și începu să le zdrobească sistematic fără să-i pese nici cât negru sub unghie de gălăgia îngrozitoare pe care o făcea sau să se întrebe cât era ceasul. Era vag conștient că oricând putea să se pomenească cu vecinii la ușă, dar asta deja nu mai însemna nimic pentru el.</p>
            <p>După ce obosi să le tot lovească, deformându-le și găurindu-le pe îndelete, și își dădu de câteva ori din greșeală peste mâna cealaltă, se opri și se ridică nesigur.</p>
            <p>Aruncă o privire în jur și se minună că șevaletul cu ultimul portret rămăsese în picioare. Se apropie și privi din nou rezultatul odios. Era tentat să-l izbească și pe acesta, să-l distrugă complet, dar se răzgândi.</p>
            <p>Începu să râdă în hohote. Nici măcar un copil fără pic de pregătire și talent – ce, nici măcar un cimpanzeu turbat! – n-ar fi fost în stare să creeze ceva mai jalnic și nereușit. Era mărturia perfectă, dovada incontestabilă a unei vieți ratate pe care o închinase unei vocații greșite. Rămăsese blocat, static, într-o lume în continuă mișcare.</p>
            <p>Căută și găsi cu greu un pix, rupse o bucată de hârtie și lăsă un bilet lângă tablou.</p>
            <br>
            <p style="text-align: center;"><i>Pentru dragostea mea – așa cum arată ea de fapt</i></p>
            <br>
            <p>Pentru un efect mai dramatic, acoperi pânza cu o cârpă.</p>
            <p>Aproape că-și dorea să vadă cum o lume întreagă avea să se hlizească la creația lui. Ar fi stat acolo și i-ar fi chemat ca la circ, să vadă cel mai nou și extravagant număr, iar după ce ar fi dat cortina la o parte și râsetele s-ar fi potolit într-un târziu, le-ar fi tras un ghiont, întrebându-i mucalit:</p>
            <p>– Vă vine să credeți că eu am făcut una ca asta?</p>
            <p>Dar nu mai era cazul să se complice.</p>
            <p>Pregăti un scaun și dădu pe gât ce mai rămăsese din sticla de tărie. Se gândise mai întâi la o curea, însă prin debandada din casă dăduse cumva de o eșarfă de-a ei – mare mirare că și-o uitase când plecase – și așa i se părea mai potrivit s-o facă. Nu atât că-și dorea ca ea să-l aibă pe conștiință, ci doar părea potrivit să folosească ceva de-al ei, din moment ce ea îl îndemnase s-o facă.</p>
            <p>Se urcă pe scaun și trase de eșarfă. Părea destul de rezistentă. Oricum, ce-avea de pierdut?</p>
            <p>O legă de lustră, o potrivi cât de cât în jurul gâtului, după care sări.</p>
            <p>Regretă îndată ideea tâmpită. Începu să se sufoce și blestemă în gând, aducându-și aminte că lațul trebuia făcut altfel dacă voia să se spânzure frângându-și gâtul.</p>
            <p>Se zbătu în aer, încercând să dezlege eșarfa, dar totul se întunecă.</p>

            <br>
            <h1 class="asterisk">*</h1>
            <br>

            <p>Prima senzație era că îl durea îngrozitor capul. Deschise ochii și încercă să se dezmeticească, dar încăperea se învârtea cu el. Avea o senzație de rău în tot corpul. Făcu un efort supraomenesc și se ridică în capul oaselor.</p>
            <p>Lângă canapea era șevaletul cu tabloul la care lucrase atât de asiduu. Era în continuare acoperit de o cârpă.</p>
            <p>Ceva mai încolo, o femeie îmbrăcată în negru care îi părea doar vag cunoscută stătea ghemuită pe podea, încercând să-i pună în oarecare ordine atelierul în care domneau haosul și distrugerea, iar din când în când privea cu ochi critic către puținele tablouri pe care Leonardo nu le nimerise în cursul barajului de artilerie. Alături de ea, o găleată cu apă murdară arăta munca asiduă depusă ca să șteargă de pe pereți portretele Mayei.</p>
            <p>– Cine ești? întrebă el uimit.</p>
            <p>Altădată s-ar fi îngrozit la ideea că cineva îi pătrunsese în locuință fără acordul lui, dar acum era prea buimac ca să-i pese de asta mai mult decât ca de o curiozitate.</p>
            <p>Femeia se întoarse spre el și îi zâmbi. Pentru o clipă se gândi că venise o prietenă de-a lui din copilărie, dar apoi își dădu seama că nu semănau mai deloc.</p>
            <p>– Ce bine că te-ai trezit! Trebuie să recunosc că m-am temut puțin.</p>
            <p>Își duse deodată mâna la gât și se tulbură, retrăind momentele de groază și neputință în timp ce lațul se strânsese tot mai tare. Trase aer în piept repede de câteva ori de parcă voia să se asigure că încă mai respiră și simți cum inima i-o ia razna.</p>
            <p>– Am încercat să-ți fac puțină ordine pe aici, dar o să dureze mult. Și e plin de cioburi! râse ea.</p>
            <p>– Cine ești? Cum ai intrat? insistă el fără s-o ia în seamă.</p>
            <p>– Liniștește-te, dragule, spuse ea și se ridică.</p>
            <p>Nu mai știa ce să creadă.</p>
            <p>– Cine ești? repetă el mecanic, parcă încercând să priceapă el însuși sensul propriei întrebări.</p>
            <p>Femeia râse și făcu câțiva pași spre el.</p>
            <p>– Ai și uitat? Megaira! Tu însuți m-ai numit dragostea ta și m-ai chemat aici! zise ea și îi atinse buzele cu degetul.</p>
            <p>Arătă mulțumită spre bilețelul pe care Leonardo mâzgălise cuvintele.</p>
            <p>– Ce scrie acolo? Iată-mă, sunt chiar eu, continuă ea făcând o plecăciune. Ah, cât de reușit e! Nici nu se compară cu celelalte de până acum. Îți mulțumesc din inimă, dragule, chiar m-ai pus în cea mai bună lumină, cum s-ar zice!</p>
            <p>Dezveli mândră portretul de pe șevalet și rămase în picioare alături, în aceeași poziție, zâmbind și îndemnându-l s-o admire.</p>
            <p>Leonardo privi buimac tabloul. Portretul se schimbase complet, iar femeia de alături în mod clar fusese modelul. Era leită, iar pictura era pur și simplu splendidă. Nu se mai vedea nici urmă de coarne, colți, gheare, sânge, șerpi sau limbă despicată. Trăsăturile erau armonioase, ușor misterioase și exotice, iar execuția era de maestru, nu de diletant cu potențial mai mult decât îndoielnic.</p>
            <p>– Dar cum... Când...?</p>
            <p>– Tu m-ai chemat aici și m-ai pictat, repetă ea mai lent, de parcă îi vorbea unui copil sau cuiva cu probleme de înțelegere.</p>
            <p>O privi fix.</p>
            <p>– Vrei să spui că eu am pictat asta?</p>
            <p>Femeia începu să râdă vesel.</p>
            <p>– Desigur! Cine altcineva?</p>
            <p>Leonardo se luă cu mâinile de cap.</p>
            <p>– Mă... mă duc să mă spăl puțin.</p>
            <p>– Bine, chicoti ea. Ți-am lăsat papucii în stânga. Neapărat să ți-i pui, că pe jos încă mai sunt cioburi, oricât am încercat să scap de ele. Pe cele din tălpi ți le-am scos eu, adăugă ea zâmbind.</p>
            <p>Megaira veni lângă el și îl ajută să se dea jos și să se încalțe. Culmea, nu părea să mai aibă nicio urmă în tălpi.</p>
            <p>– Mulțumesc... Cât am dormit? bâigui el.</p>
            <p>Femeia râse și îi făcu cu ochiul.</p>
            <p>Fără să priceapă nimic, Leonardo își târâi picioarele până la baie. Voia neapărat să-și clătească fața. Cu siguranță că trebuia și să bea apă și să mănânce ceva, dar numai gândul la asta îi făcea greață.</p>
            <p>Întinsă pe gresie și având o expresie de groază pură încremenită pe chipul mutilat, Maya privea fix către tavan. Șuvițele blonde îi erau îmbibate cu sânge. Din tâmpla deformată încă îi mai curgea un firicel roșu, iar din gura zdrobită îi lipseau câțiva dinți, alții fiind sparți. Alături zăcea ciocanul pe care Leonardo îl folosise ca să-și distrugă tablourile. Acum era năclăit și câteva bucățele de craniu stăteau alături de vârful lui.</p>
            <p>Abia se abținu să nu urle.</p>
            <p>Se dădu înapoi oripilat și se izbi de Megaira, care-l urmase pe furiș. Femeia îl sprijini, zâmbindu-i liniștită și puțin amuzată.</p>
            <p>– Nu... nu, nu, nu, te rog spune-mi că nu văd bine... Tu ai făcut asta?</p>
            <p>– Ce să fac?</p>
            <p>– În baie... Maya... Doamne sfinte!</p>
            <p>Megaira îl privi perplexă.</p>
            <p>– Dar ce-i, dragule? Nu asta îți doreai?</p>
            <p>Leonardo gemu deznădăjduit.</p>
            <p>– Nu... nu poate să fie adevărat...</p>
            <p>Fugi înapoi și se prăbuși pe canapea. Tremura din tot corpul, de parcă avea frisoane.</p>
            <p>O privea îngrozit pe Megaira, care se apropie de el. Aceasta îi duse un deget la buze, apoi îl sărută încet.</p>
            <p>– Șșș, liniștește-te, dragule, îi șopti ea la ureche. Odihnește-te, ești foarte obosit. Am să mă ocup eu de tot. Până mâine ai să uiți că ea a fost măcar aici.</p>
            <p>Înainte să-și piardă cunoștința, băgă de seamă că femeia purta inelul Mayei.</p>
            
            
        </main_text>
            


        

    </div>
    
    </div>

    <script>
        function toggleMenu() {
            var menu = document.querySelector(".menu-links");
            if (menu.style.display === "block") {
                menu.style.display = "none";
            } else {
                menu.style.display = "block";
            }
        }
    </script>
        <footer class="site-footer">
            <a href="#" class="back-to-top">De la început ↑</a>
            <p>© Mihnea Arion, 2025</p>
          </footer>
</body>
</html>