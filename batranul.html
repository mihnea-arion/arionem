<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - Bătrânul</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div class="app-wrapper">

        <div class="main-buttons-container">

            <div class="owner-container">
                <a href="index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="fragmente.html" class="povestire-name">
                    <button1 class="button">FRAGMENTE</button1>
                </a>
                <a href="proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="teatru.html" class="povestire-name">
                    <button1 class="button">TEATRU</button1>
                </a>
                <a href="traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

    <div class="main-content-text">
        <div class="intro">
            <h1 class="story-title">Bătrânul</h1>
            <h1 class="story-title">(La mulți ani, tată!)</h1>
            <h2 class="author">povestire de Mihnea Arion</h2>

        <p>Bătrânul se trezi din coșmar, lac de sudoare și gol pușcă, spre miezul nopții.</p>
        <p>Cel puțin asta arătau întunericul și ceasul de pe perete, însă limbile acestuia nu se mai mișcau deloc, așa încât era improbabil să fie exact ora indicată. Oricum, nu se vedea nimic prin bezna din jurul lui.</p>
        <p>Primul lucru pe care îl făcu fu să se scoale de pe podea și să dea cu capul de o piesă de mobilier oarecare.</p>
        <p>Gemu, după care se așeză în fund pe ceea ce părea să fie patul. Își controlă lovitura, sperând să dea doar de un cucui în formare, însă simți și niște sânge.</p>
        <p>Se ridică, în continuare amețit, și încercă să găsească întrerupătorul. Îl dibui, într-un final, însă lumina nu funcționa. Începu să scotocească în toate părțile, dărâmând în căutarea lui tot soiul de lucruri pe care abia le putea bănui după formă și atingere: pixuri, creioane, pahare, radiere, compasuri, farfurii, cărți, tăvi, recipiente și o sumedenie de alte obiecte.</p>
        <p>Într-un final găsi o lanternă. Părea de mirare că lumina ei slabă putea să aibă vreun efect asupra beznei din jur, însă Bătrânul tot trebui să-și acopere ochii pentru o clipă.</p>
        <p>După ce își reveni, se uită în jur.</p>
        <p>Casa lui, sau locul în care se afla, era plin de planșe, desene, table și tăblii pe pereți, cretă, topuri de hârtie, blocuri de desen, hârtie milimetrică.</p>
        <p>Să fi fost arhitect? </p>
        <p>Problema era că nu-și aducea aminte mai nimic. Oare era măcar casa lui? </p>
        <p>Pe urmă observă nenumăratele sticle de lângă una dintre mesele de lucru. Judecând după numărul lor, proprietarul era un băutor înrăit. </p>
        <p>Dar dacă nu era locuința sa?</p>
        <p>Se hotărî să mai găsească o lanternă, sau măcar niște baterii noi, după care să se spele.</p>
        <p>Tot cotrobăind prin casă, ajunse în dreptul unei oglinzi. O lumină, după care aruncă o privire.</p>
        <p>Din oglindă îl privea un chip pe care timpul nu-l cruțase. </p>
        <p>Primul lucru pe care îl observă fu barba imensă și albă. </p>
        <p>Însă câți ani să fi avut? Șaizeci păreau prea puțini. Poate șaptezeci? Optzeci? Putea să aibă oricât, cert era că avea fața brăzdată de riduri adânci, ochii obosiți păreau să fi văzut prea multe la viața lor, iar părul rar și lung era, la fel ca barba, complet alb. </p>
        <p>Se întrebă dacă se putea spune că arăta bine pentru vârsta lui, cel dintâi lucru care îi provocă un mic zâmbet.</p>
        <p>Apoi fu cuprins din nou de angoase.</p>
        <p>Cine era?</p>
        <p>Ce căuta acolo?</p>
        <p>Era măcar casa lui?</p>
        <p>De ce se trezise gol, pe podea?</p>
        <p>De ce nu-și aducea aminte nimic?</p>
        <p>Simți cum îl străbate un fior, după care își reluă căutarea. Mai descoperi într-o ladă atât niște baterii, cât și o lanternă mai mare, mai puternică.</p>
        <p>Mai umblă prin locuință până găsi baia. Prin diversele încăperi se vedeau în continuare tot felul de schițe și planuri agățate de pereți. Chiar și lângă closet găsi un teanc format din desene.</p>
        <p>La fel cum nici lumina nu funcționa, nici la baie nu curgea apa. Drept urmare, nu avu încotro și amână dușul, îmbrăcându-se în niște haine care nu păreau, la rândul lor, tocmai curate. Tricoul era mânjit de grăsime, iar pantalonii erau și ei pătați, deveniți aproape multicolori.</p>
        <p>Pe o măsuță mai găsi și trei elastice albastre. Își prinse barba cu două dintre ele, iar pe ultimul îl folosi pentru păr. Pe urmă își mai luă o pereche de pantaloni scurți și o cămașă hawaiiană, ambele curate, și le puse într-un rucsac mic.</p>
        <p>Ce mai putea oare să facă? Pur și simplu nu-și dădea seama.</p>
        <p>Până la urmă, hotărî să iasă din casă. Poate văzând-o de afară, sau văzând împrejurimile, atât cât se putea cu lanterna, avea să se lămurească, poate avea să-i revină cine știe ce amintire. </p>
        <p>În fața ușii găsi o grămadă de plicuri. Mai exact, erau somații de plată pentru apa curentă, gaz și electricitate. </p>
        <p>Rezolvase măcar unul dintre mistere. </p>
        <p>Cu siguranță erau pentru proprietarul casei, însă în mod bizar nu găsea nicăieri numele. Toate păreau tipizate, fiind redactate într-un mod formal și neutru, începând cu „Stimată doamnă / Stimate domn...”</p>
        <p>Înainte de a ieși, se gândi să lumineze puțin cu lanterna printr-o fereastră, însă abia atunci observă că toate erau bătute în scânduri. Așa se explica întunericul de pretutindeni. Singura lumină, slabă la rândul ei, venea din câteva ferestre din tavan prin care se vedeau luna și stelele. <p>Prin urmare, trebuia să se afle în natură.</p>
        <p>Ieși din casă, atent la toate zgomotele din jur. Zumzăitul insectelor și ciripitul unei păsări aveau un efect liniștitor asupra Bătrânului. </p>
        <p>Chiar înainte de a se uita mai atent în jur, aruncă o privire către cer. Stelele erau incredibil de luminoase în acea noapte. Drept urmare, își stinse lanterna.</p>
        <p>Încercă să-și dea seama unde se afla. Judecând după multitudinea de vietăți care mișunau în jur, putea fi oriunde, numai într-un oraș nu. Peste tot pe unde se uita vedea numai vegetație. </p>
        <p>Privi locul din care ieșise. Arăta exact ca o cabană, doar că peisajul nu era montan. În depărtare se vedeau, într-adevăr, niște dealuri, sau poate doar niște munți, însă asta nu-i spunea mare lucru.</p>
        <p>Hotărî să meargă la derută. Oricum nu avea habar pe unde era, așa că orice direcție era la fel de bună. Era clar că-și pierduse capacitatea să se orienteze după stele, în caz că știuse vreodată cum s-o facă.</p>
        <p>Văzu un băț care putea să-i servească drept toiag lângă ușă, îl luă, după care porni la drum desculț.</p>
        <p>Nu după multă vreme, începu să audă zgomotul unei ape curgătoare. Se luă după acesta și ajunse în scurt timp la un râuleț. Băgă un picior ca să verifice temperatura și trase o mică înjurătură. Apa era, așa cum se așteptase, rece ca gheața, însă n-avea de ales.</p>
        <p>Bău cu sete, după care își despleti părul și barba, se dezbrăcă și intră, simțind cum îi clănțăne dinții și gândindu-se că avea să urmeze un frison de proporții de la șocul termic.</p>
        <p>Albia abia de-l putea cuprinde, însă din fericire era slăbănog, așa că până la urmă reuși cu chiu, cu vai, să intre cu totul și să se spele. Se frecă temeinic, simțind că se obișnuiește treptat, treptat, cu temperatura.</p>
        <p>Blestemă încetișor din nou când ieși, aducându-și aminte că nici nu se gândise să-și ia un prosop. Nu mai avea rost să se întoarcă, așa că se zvântă cât de cât acolo unde era, după care se îmbrăcă în hainele curate. Zâmbi iarăși, gândindu-se că în bermude și cămașă probabil arăta ca un pensionar excentric. Își prinse din nou barba și părul cu elasticele, după care își reluă drumul.</p>
        
        <h1 class="asterisk">*</h1>
        
        <p>Merse de-a lungul râului câțiva kilometri. Din fericire, în ciuda faptului că era uscățiv, părea să aibă o condiție fizică bună. Nu se simțea deloc obosit, iar toată iarba din jur părea să-i mângâie picioarele desculțe la fiecare pas.</p>
        <p>Ajunse, într-un final, la marginea unui oraș. Părea incredibil, însă din cauza ceții îi remarcase luminile abia după ce se apropiase de el foarte mult. </p>
        <p>Când își puse piciorul gol pe asfalt, se gândi pentru o clipă să abandoneze toiagul, însă până la urmă îl păstră. Cine știe la ce avea să-i mai folosească. </p>
        <p>Își continuă drumul, holbându-se la toate semnele de circulație, la stâlpii de iluminat, la becurile aprinse din apartamente, la ferestrele prin care se revărsau culori calde. Cumva îi păreau străine și totodată cunoscute, își amintea de ele și de semnificația fiecărui lucru în parte și totuși parcă era prima oară când le vedea.</p>
        <p>Însă unde erau oamenii? </p>
        <p>De ce nu era nimeni pe nicăieri?</p>
        <p>Toate mașinile, toate casele, toate blocurile, toate cafenelele, toate barurile, toate localurile, toate... </p>
        <p>Toate erau goale.</p>
        <p>Unde să fi dispărut? De ce? Cum? </p>
        <p>Problema nu era ora. Oamenii nu dormeau. Orașul în sine parcă ar fi fost abandonat, mort. Mai exact, parcă ar fi murit chiar cu puțin înainte să ajungă acolo. Chiar și unele mașini aveau încă ușa deschisă. </p>
        <p>Pentru o clipă, se simți tentat să se suie într-o mașină oarecare și să pornească la drum. Era convins că trebuia să găsească vreuna cu benzină și cu cheile în continuare în contact. O altă variantă era să intre prin case. Dacă erau oameni, putea să discute cu ei, să-i întrebe ce se întâmplase, să le ceară vreo lămurire. Altminteri, dacă, într-adevăr, toate locuințele erau abandonate, putea să cotrobăie. Cine știe? Poate că avea să găsească ceva de mâncare, ceva de băut... </p>
        <p>Mânat de cine știe ce imbold, hotărî să nu urmeze niciuna dintre cele două variante, deși ambele îl tentau.</p>
        <p>Bătrânul își continuă drumul, trecând prin fața unui monument înnegrit de trecerea timpului. Din nou, părea să-și aducă aminte vag de el, însă habar n-avea ce reprezenta, în memoria cui sau în memoria a ce fusese ridicat. </p>
        <p>În schimb, parcă vrând să simtă mai bine locurile prin care trecea, să-și dea seama de ele și să le înțeleagă în profunzime, începu să bată darabana în toiag și în tot felul de garduri pe lângă care trecea, în puținii copaci pe care îi vedea, precum și în pasarelele pe care urca. Uneori chiar se oprea și punea palmele, cuprinzând în mâini sau brațe diverse lucruri sau câte un arbore.</p>
        <p>Observă, după ce hălăduise mult, un câine. Era prima ființă pe care o observase de când intrase în oraș. Animalul era negru, stătea așezat și avea o ureche pleoștită. </p>
        <p>Lovi ușor cu toiagul în pavaj, iar câinele veni alergând direct la el. Părea de-a dreptul încântat de întâlnire și îi linse mâna, iar Bătrânul începu să se joace și să râdă ca un copil. </p>
        <p>Avându-l alături pe noul său tovarăș de drum, Bătrânul avansă, din nou la derută, spre o zonă în care nu mai fusese. Nu dură mult și remarcă un zgomot, un fel de sunet difuz, care provenea dintr-o anumită direcție. Hotărî să vadă ce era cu el. Era de-a dreptul intrigat de sursa acestuia, voia cu tot dinadinsul să afle proveniența lui. Oare avea vreo legătură cu dispariția oamenilor din oraș?</p>
        <p>Se opri și se adresă câinelui:</p>
        <p>– Ce crezi că o fi?</p>
        <p>Animalul se opri, îl privi, lătră scurt, după care își reluă mersul. </p>
        <p>Bătrânul îl urmă.</p>
        
        <h1 class="asterisk">*</h1>
        
        <p>La început fusese puțin neliniștit. </p>
        <p>Pe măsură ce se apropiase, zgomotul devenise tot mai puternic, se transformase într-o cacofonie de sunete înalte și joase, de chiote, de râsete, chiar și de urlete. În mod ciudat, putea să le distingă pe fiecare în parte, însă le auzea totodată și ca pe un întreg.</p>
        <p>De asemenea, siguranța cu care mergea câinele înspre acel loc îl nedumerea. Oare avea habar ce făcea? Trecuseră deja niște ore bune și soarele începea să răsară, cerul luminându-se treptat, treptat. Însă ceața stăruia.</p>
        <p>Când ajunse, în sfârșit, la marginea zonei din care provenea toată larma înțelese ce se întâmpla. </p>
        <p>Pentru o clipă i se făcu rău.</p>
        <p>Erau oameni acolo – atâția oameni, încât era convins că i-ar fi fost imposibil să-i numere. Oameni, oameni, atâta omenire, că se întreba dacă putea să o cuprindă măcar cu privirea: femei și bărbați, băieți și fete, grăsani și slăbănogi, pletoși și chei, negricioși și albicioși, sănătoși și schilozi, urâți și frumoși, tatuați și netatuați, înalți și scunzi, cu nasul mare, cu cicatrici, cu ochelari, cu haine fistichii, cu haine sărăcăcioase, înzorzonați și împopoțonați sau chiar goi pușcă...</p>
        <p>Însă toți, fără deosebire, se veseleau nevoie mare.</p>
        <p>Când îl văzură, la rândul lor, explodară într-un chiot de entuziasm general, după care se repeziră grămadă la el, îl invitară la dans, îi smulseră toiagul, îl apucară de barbă, îl traseră de păr, de haine, îi aruncară flori și ghirlande, îl ridicară pe sus, așa încât Bătrânul deja lăcrima de durere, dar nu spuse decât: </p>
        <p>– Ce se întâmplă aici...? Ce faceți, oameni buni...? Lăsați-mă jos, vă rog, lăsați-mă jos...</p>
        <p>Singur câinele încerca să potolească mulțimea mușcând încoace și încolo, dar nu reuși să facă mare lucru.</p>
        <p>Până la urmă, vânzoleala și hărmălaia se opriră, Bătrânul fu lăsat jos, iar mulțimea făcu respectuoasă un pas îndărăt. Numai câinele îi rămase alături, cu colții la vedere.</p>
        <p>Dintre oameni ieși un tânăr. Îi remarcă pe dată ochii albaștri, figura vag cunoscută, precum și zâmbetul potolit, ușor melancolic.</p>
        <p>– Bine ai venit, tată!</p>
        <p>– Ce înseamnă toate astea? Cine ești?</p>
        <p>– Cum cine sunt? Eu sunt fiul tău, îi răspunse tânărul zâmbind.</p>
        <p>Bătrânul îl privi neîncrezător.</p>
        <p>– Să fie adevărat?</p>
        <p>– Firește că e adevărat.</p>
        <p>Tânărul zâmbea în continuare.</p>
        <p>– Dar nu te recunosc. Cum te cheamă? Și ce-i cu toți oamenii ăștia din jur?, întrebă Bătrânul gesticulând către toți ceilalți.</p>
        <p>– Numele o să ți-l aduci aminte. Cât despre ei – sunt prietenii tăi.</p>
        <p>– Dar nu-i cunosc. Nu-i cunosc... Nu-i cunosc pe nici unii dintre ei!</p>
        <p>– Nu contează. Ei abia așteaptă să te cunoască.</p>
        <p>– Dar ce e asta? Ce se întâmplă de fapt aici?</p>
        <p>– Cum ce se întâmplă? E ziua ta! La mulți ani, tată!</p>
        
        
        </div>

        
    </div>


    </div>
</body>
</html>