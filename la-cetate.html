<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - La cetate</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div class="app-wrapper">

        <div class="main-buttons-container">

            <div class="owner-container">
                <a href="index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="fragmente.html" class="povestire-name">
                    <button1 class="button">FRAGMENTE</button1>
                </a>
                <a href="proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="teatru.html" class="povestire-name">
                    <button1 class="button">TEATRU</button1>
                </a>
                <a href="traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

        <div class="hamburger-menu">
            <div class="hamburger-icon" onclick="toggleMenu()">☰</div>
            <div class="menu-links">
                <a href="index.html">CARTE DE VIZITĂ</a>
                <a href="fragmente.html">FRAGMENTE</a>
                <a href="proza-scurta.html">PROZĂ SCURTĂ</a>
                <a href="teatru.html">TEATRU</a>
                <a href="traduceri.html">TRADUCERI</a>
            </div>
        </div>

    <div class="main-content-text">
        <div class="intro">
            <h1 class="story-title">La cetate</h1>
            <h2 class="author">Povestire de Mihnea Arion</h2>

            <p>La cetate se ajunge pe un drum care duce prin pădure. Nu sunt mulți copaci pe partea asta, așa că e vizibilă de cum te apropii, deoarece se află deasupra vegetației. În spatele său se înalță un munte. E solitar în regiune și nici nu e foarte impunător, dar face imposibil orice atac din spate. Dincolo, codrii se adâncesc, devenind tot mai întunecați, iar uneori din umbră răzbat sunete ciudate. Pe măsură ce înaintezi pe aici, copacii sunt tot mai contorsionați și unii chiar parcă ar avea chipuri schimonosite. Se spune că dacă vii noaptea să-i asculți cum își șoptesc secretele ajungi mai puternic și șiret, dar dacă nu ești atent pe unde calci, dacă te împiedici de anumiți mărăcini, te iei după lumini jucăușe, după fâlfâit straniu de aripi sau cântece, râsete și bocete ce par femeiești, te pierzi de tot sau, dacă te mai întorci, nu mai ești la fel.</p>
            <p>Tot în acești codri, aproape de cetate, se află un fel de iaz mlăștinos, straniu și imposibil de străbătut, despre care se zice că se schimbă mereu. Azi e într-un fel, dar mâine nu-l mai recunoști. Malul e destul de solid și stând pe el poți prinde pești destul de îmbietori, dar mici. Pe măsură ce înaintezi, e tot mai probabil să fii chiar tu înghițit sau, cu puțin noroc, să prinzi ceva mai mare și mai gustos.</p>
            <p>La un moment dat, ajungi la un fel de însemn totemic cu un craniu în vârf plantat de niște sălbatici ihtiofagi tolerați de cetate. Aceștia sălășluiesc în locuințe lacustre și vorbesc mai mult dând din mâini, deoarece graiul lor gutural e de neînțeles. N-au încredere în străini și pretind că traiul lor nu s-a schimbat de milioane de ani (o exagerare, desigur...?).</p>
            <p>Totemul marchează locul după care nici măcar ei nu mai sunt în siguranță. Aici înțeleg că vine stăpânul cetății și, cu ajutorul vraciului-șef, cere sfaturi sau sprijin de la făpturile de neconceput care trăiesc în adâncuri. Dacă e vrednic, i se și răspunde într-un fel sau altul. Uneori primește un simplu sfat de la un peștișor care nici nu pare să-și aibă locul acolo, altă dată ies la iveală creaturi mult mai sinistre, la vederea cărora poți înnebuni pe loc.</p>
            <p>În cealaltă parte, pădurea face loc unui deșert, o pustietate de necuprins. Cine are curaj se aventurează aici cu speranța că poveștile despre duhuri, oaze și palate pline de tot soiul de plăceri, parfumuri, arome, femei și muzicanți sunt adevărate.</p>
            <p>Mergând prea departe, dau peste un pustnic smintit, numai piele și os, care vorbește în dodii, strigă la mine și îmi pune întrebări fără răspuns, după care mă trimite înapoi de unde am venit. Refuz, așa că mă mai ceartă o vreme, mă amenință cu toiagul (e chiar nevoie să mă feresc cu agilitate la un moment dat), apoi dă din umeri și pleacă. Tot înaintând sub soarele dogoritor, arunc o privire în spate. Nu pot decât să rămân uimit că nu par să mă fi îndepărtat mai deloc de muntele cetății. Oare am mers în cerc? Îmi continui drumul, până ce ajung într-un târziu la o oază unde îmi potolesc setea. Lângă apa miraculoasă e o tabără bine păzită de ostași care străjuiesc caravana unui negustor nespus de bogat și înțelept și a unei domnițe străine care se zice că ar fi nespus de frumoasă, dar al cărei chip e tăinuit de un văl.</p>
            <p>Călătorului ostenit (e vorba despre mine) i se oferă curmale, apă, veșminte noi și curate, giuvaiericale, sfaturi pline de miez și povești fabuloase despre seminții ciudate din partea negustorului, precum și cântece (atât misterioase, cât și tânguitoare, după caz) și versuri meșteșugite de către domniță. Apoi sunt prevenit să nu merg mai departe, deoarece prin preajmă sunt niște tâlhari înarmați până-n dinți, precum și un ifrit pus pe rele.</p>
            <p>Dacă fac greșeala să nu le ascult povețele, sunt avertizat că pot să mă pierd de tot și să mor de sete – asta în cel mai bun caz. Altminteri, ar fi mai bine să mă alătur caravanei care se îndreaptă spre cetatea dinspre care am venit. Se pare că aici sunt de acord cu pustnicul.</p>
            <p>Mare minune! Am și ajuns înapoi într-o zi. Mă întorc spre tovarășii mei de drum ca să-mi exprim uimirea și mă văd nevoit să mă frec la ochi. Lângă mine nu e nimeni. Un corb solitar, fără îndoială rătăcit afară din pădure, îmi dă târcoale, croncăne, după care face cale întoarsă. Oare totul n-a fost decât un vis? Toate darurile par să fi dispărut și ele, mai puțin un inel primit de la negustor și o scrisoare parfumată de la domniță care, în mod straniu, îmi este adresată mie, dar pe care am dezlegare s-o citesc numai după ce trece prin mâinile stăpânului. Sunt tentat s-o deschid acum, dar mă abțin.</p>
            <p>Uimit, pătrund în cetate. Podul mobil de deasupra șanțului prin care curge un firicel de apă e străjuit de statui ale eroilor de altădată. Unele sunt sparte, distruse, de nerecunoscut în urma intemperiilor, veacurilor și asediilor, altele sunt ca noi. Străjerii îmi dau binețe, iar cel mai bătrân dintre ei râde când îi povestesc peripețiile prin care am trecut. Sunt condus prin diverse coridoare destul de sobre până la sala de mese, unde e o hărmălaie de nedescris, și sunt onorat (și surprins) să aflu că urmează să mănânc chiar cu stăpânul, care nu ia parte deloc la veselia generală.</p>
            <p>Bucatele sunt nespus de îmbietoare, dar sunt mult prea surprins de ce-am trăit, așa că abia de mă pot opri din povestit. Nici interlocutorul meu nu prea mănâncă, mai mult mă ascultă și din când în când îmi mai pune întrebări. Când se întâmplă să mai menționez inelul sau scrisoarea, ochii îi strălucesc. Mi le cere să le vadă, iar eu mă grăbesc să i le dau entuziasmat, dar acum nu le mai găsesc! Mă fâstâcesc sub privirea severă a stăpânului, dar într-un final dau de ele. Ciudat, parcă le pusesem altundeva! În fine, măcar le-am găsit.</p>
            <p>Stăpânul privește inelul, îl ia în mână cântărindu-l parcă, apoi cere unui slujitor o bucată de pâine și un... șoarece. Uimit, privesc cum stăpânul deschide scrisoarea, o citește, apoi o aruncă în foc și toți curtenii râd. Câtă lipsă de etichetă! Și nici măcar nu apucasem s-o citesc din pricină că-mi înfrânasem curiozitatea sub imperiul promisiunii făcute domniței! Când dau să mă reped după ea (deși probabil e prea târziu, la cum arde), căutătura cruntă a stăpânului, precum și străjerii care au apărut pe dată lângă el, mă conving să stau locului.</p>
            <p>Mi se explică faptul că inelul, mai exact piatra sa, e otrăvită, după care mi se oferă chiar și o demonstrație. Stăpânul face o mișcare dibace cu inelul, iar rubinul ce fură privirile tuturor sclipește. Oare a activat un mecanism ascuns? Sau o fi fost doar din cauza luminii? Cert este că atinge pâinea cu piatra inelului, după care aceasta e introdusă într-o cușcă mică, alături de șoarecele care aflu că a fost înfometat în prealabil. Lihnit fiind, începe să ronțăie dumicatul ce i s-a dat, iar în câteva clipe nici că se mai mișcă. Îngheț. Stăpânul învârte indiferent inelul și îl șterge cu o cârpă pe care o aruncă apoi în foc.</p>
            <p>Cât despre scrisoare, aflu că domnița din deșert îl rugase pe stăpân să-l arunce în temniță și să-l osândească pe cel ce o aduce. Zâmbesc forțat. Doar n-o să se întâmple una ca asta, nu? Stăpânul se ridică și îmi face semn să-l urmez. Străjerilor le spune să rămână acolo, dar văd că își ține mâna la cingătoare, unde are spada și pumnalul.</p>
            <p>Îmi propune ca înainte să ajungem să vizităm temnița (oare ce înseamnă asta?) să-mi facă un tur al cetății. Accept. Îmi prezintă bastioanele, zidurile mâncate de vreme, dar încă trainice, biblioteca impresionantă, cazarma, sala armelor, îmi oferă chiar ocazia să vizitez privata (dar momentan refuz), dormitoarele simple, practice, cam la fel pentru toată lumea, indiferent de rang, mica vistierie în care azvârle cu vădită nepăsare inelul pentru a mai întregi grămăjoara de aur și giuvaiericale, precum și un mic altar plin de lumânări, unde doarme dus un preot dinspre care vine iz de băutură, și vreo două, trei pasaje secrete, inclusiv cel care ducea la concubina lui de odinioară, despre care aflu că din păcate a murit de la aceeași molimă care i-a răpus și soția. Apoi îmi arată camera oglinzilor și camera de reculegere. Aici se află un mic bazin cu o apă mai întunecată decât bezna nopții și din care mi se pare că zăresc o mână făcându-mi semn să mă apropii. Parcă simt un gol în stomac. Într-un târziu coborâm la subsol, unde se văd două intrări deasupra cărora stă scris criptic „Desfătări”, respectiv „Chinuri”. Odată ce pătrundem, realizez că ambele duceau de fapt în aceeași încăpere.</p>
            <p>Mi se prezintă cu lux de detalii toate amănuntele sordide despre proveniența, scopul și utilizarea instrumentelor de tortură îngrozitoare pe care le văd dinaintea mea. Într-un final, stăpânul tace, iar groaza mă face să izbucnesc, întrebându-l ce mai urmează acum.</p>
            <p>Nimic, mi se spune. În scrisoare era vorba despre altceva. Am văzut pe cineva să mănânce mai înainte din bucata de pâine, ca să știu că nu era deja otrăvită? Oare șoarecele nu putea fi otrăvit în alt fel, înainte să-l văd? Mi se spune să nu mai cred tot ce mi se zice. Sunt năuc. Stăpânul mă roagă să am puțină răbdare și să-l mai aștept puțin, mai are un ultim lucru să-mi arate. Apoi pleacă.</p>
            <p>Stau ce stau și treptat confuzia amestecată cu bucuria de a fi scăpat de cine știe ce osândă cumplită se transformă în plictiseală și chiar enervare. Cine se crede acest om – căci e om, în fond, nu? – de se joacă așa cu mine, de mă face să mă tem pentru viața mea? Și de ce mi-a luat micuța comoară? Dar în scrisoarea de la femeia misterioasă oare ce era, de fapt?</p>
            <p>Într-un târziu, enervarea îmi dă curajul să mă urnesc. Pe măsură ce urc, mi se pare tot mai tare că lucrurile din jur sunt vechi, îmbâcsite, ba chiar de-a dreptul antice, din altă eră. Ajung în sala de mese. Totul pare neatins de cel puțin câteva sute de ani. Nu arde nicio torță, nicio lumânare. Singura lumină vine de la soarele care răzbate prin crăpături.</p>
            <p>Brusc, observ că ceva se mișcă. După ce trec de sperietura inițială, îmi dau seama că e șoarecele care se agită în cușcă. Ridic ușița ca să-i dau drumul, însă chiar atunci aud un fâlfâit de aripi. Întorc capul și văd un corb care înhață șoarecele din zbor.</p>
            <p>O iau la fugă și las cetatea în urmă.</p>

        </div>

        
    </div>


    
    </div>

    <script>
        function toggleMenu() {
            var menu = document.querySelector(".menu-links");
            if (menu.style.display === "block") {
                menu.style.display = "none";
            } else {
                menu.style.display = "block";
            }
        }
    </script>
</body>
</html>