<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Mihnea Arion - Duelul</title>
    <link rel="stylesheet" href="./styles/styles.css">

    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Montserrat:ital,wght@0,100;0,200;0,300;0,400;0,500;0,600;0,700;0,800;0,900;1,100;1,200;1,300;1,400;1,500;1,600;1,700;1,800;1,900&display=swap" rel="stylesheet">
</head>
<body>
    <div class="app-wrapper">

        <div class="main-buttons-container">

            <div class="owner-container">
                <a href="file:///E:/Git/arionem/index.html" class="owner-name"><h1 class="owner-title">MIHNEA ARION</h1></a>
            </div>

            <buttons_list class="buttons-list">

                <a href="file:///E:/Git/arionem/fragmente.html" class="povestire-name">
                    <button1 class="button">FRAGMENTE</button1>
                </a>
                <a href="file:///E:/Git/arionem/proza-scurta.html" class="povestire-name">
                    <button1 class="button">PROZĂ SCURTĂ</button1>
                </a>
                <a href="file:///E:/Git/arionem/teatru.html" class="povestire-name">
                    <button1 class="button">TEATRU</button1>
                </a>
                <a href="file:///E:/Git/arionem/traduceri.html" class="povestire-name">
                    <button1 class="button">TRADUCERI</button1>
                </a> 

            </buttons_list>

        </div>

    <div class="main-content-text">
        <div class="intro">
            <h1 class="story-title">Duelul</h1>
            <h2 class="author">Povestire de Mihnea Arion</h2>

        
            <p>Totul a început, ca de obicei, de la o femeie.</p>
            <p>– Haide, bre, chiar așa rău să se supere pentru o fustă?, mă întreabă Amicul.</p>
            <p>– Dacă-ți spun!</p>
            <p>– Te pomenești c-o iubea.</p>
            <p>– Ei, și? Dac-o iubea, ar trebui să fie recunoscător. Acuma știe sigur că ea nu îl iubește. Mai devreme sau mai târziu se întâmpla același lucru.</p>
            <p>– Cumva ăsta nu mi se pare un argument convingător.</p>
            <p>Așa e Amicul. Mereu încearcă să fie vocea rațiunii!</p>
            <p>Deodată, ușa adăpostului se dă de perete. Își face apariția Junele, cum îmi place mie să-l numesc.</p>
            <p>– Mizerabile!</p>
            <p>Nici măcar nu-mi doream să se ajungă în acest punct.</p>
            <p>– Canalie!</p>
            <p>Însă e clar că omul chiar nu vrea să-mi dea pace.</p>
            <p>– Nemernicule!</p>
            <p>De îndată ce-a aflat, a făcut un tărăboi cum nu se poate. Au ajuns la mine nenumărate insulte, amenințări cu moartea și alte astfel de minuni. Știam de la bun început că urma, mai devreme sau mai târziu, și momentul în care-și va face apariția. E de senzație, ce mai!</p>
            <p>– Înțeleg că ești nervos și trebuie să te descarci cumva, dar dacă ai impresia c-o să-ți ascult liniștit toate insultele, te înșeli. Te rog să te cari dacă nu vrei să discutăm ca oamenii.</p>
            <p>– Ca oamenii! După ce-ai dezonorat-o așa pe Duduie, tu vrei să discutăm ca oamenii!</p>
            <p>– Tind să cred că nu sunt singurul care a „dezonorat-o” pe Duduie, cum îți place ție să numești această activitate atât de plăcută...</p>
            <p>– Tu ești singurul despre care am dovezi!</p>
            <p>Auzi la el! De parcă ăsta ar fi un criteriu!</p>
            <p>– Mai ești și laș pe deasupra! Tremuri în fața mea, nici nu-ndrăznești să mă privești în ochi!</p>
            <p>Mă scuipă.</p>
            <p>Ei, asta chiar e prea de tot! Mă abțin cu greu să-l pocnesc.</p>
            <p>Amicul s-a făcut palid.</p>
            <p>– Aha, de-ăsta mi-ești! Atunci hai s-o rezolvăm ca-ntre bărbați! Să ne duelăm!</p>
            <p>– Duel să fie!</p>
            <p>Hait! Nu mă așteptam să accepte. O să fiu nevoit să-i zbor căpățâna.</p>
            <p>Mă rog, ori asta, ori o zboară el pe a mea. Să vedem cu cine ține draga de Fortuna...</p>
            <p>De ce nu putea să-și găsească alta? Probabil ar trebui să mă abțin de la asemenea întrebări, căci pot fi îndreptate ușor și împotriva mea.</p>
            <p>Ei, asta e acuma, ce să-i faci!</p>
            
            <br>
            <h1 class="asterisk">*</h1>
            <br>
            
            <p>Ne-am strâns la marginea pădurii, lângă drum. E bine că nu trece mai nimeni pe aici. Junele mă privește cu ură, iar secundanții verifică pistoalele. Eu mă uit spre cer. </p>
            <p>E plin de nori.</p>
            <p>– Gata, domnilor, putem să începem, declară Amicul.</p>
            <p>Ne luăm armele și ne îndepărtăm corespunzător.</p>
            <p>O trăsură apare de nicăieri și se oprește brusc lângă noi. Duduia se ridică în picioare și strigă dramatic:</p>
            <p>– Opriți-vă! Vă iubesc pe amândoi!</p>
            <p>Ar merita să-i dea un bacșiș birjarului chiar și numai pentru intrarea asta.</p>
            <p>– Prostii! Asta-nseamnă că nu ne iubești pe niciunul!, spune Junele cu obidă.</p>
            <p>Strig:</p>
            <p>– Mie oricum nu-mi pasă dacă mă iubește sau nu! Haide!</p>
            <p>El urlă:</p>
            <p>– Iar mie nu-mi pasă atâta timp cât nu mă iubește doar pe mine! Haide!</p>
            <p>Ea țipă:</p>
            <p>– Nu faceți o prostie! Lăsați orgoliul la o parte! </p>
            <p>Dintre toate lucrurile pe care putea să le spună, l-a ales pe cel mai lipsit de efect.</p>
            <p>N-am mai participat niciodată la un duel. Nici măcar în calitate de secundant. Oricum sunt ilegale de ceva vreme. Aparent mureau cam mulți militari și i-o fi trecut cuiva prin cap că o să se termine carnea de tun!</p>
            <p>Tremur mai mult decât mi-ar plăcea să recunosc, însă măcar simt că trăiesc. După luni de zile de putrezit prin tranșee, simt din nou că trăiesc. Culmea, războiul mă agită în niște feluri inimaginabile și nu pot scăpa de coșmaruri, dar chestia asta e cu totul altceva.</p>
            <p>Singurul lucru de care-mi aduce cât de cât aminte? Un atac la baionetă. N-am mai avut parte de așa ceva cam din primele zile când am venit pe front...</p>
            <p>Ah, cât de bine e!</p>
            <p>Poc!</p>
            <p>M-o fi nimerit? </p>
            <p>Nici măcar nu-mi dau seama. Dacă da, nu simt durerea. Mă verific. Totul pare în ordine, chiar dacă mă simt de parcă aș avea friguri. Sper doar să nu leșin. Ar fi mai degrabă jenant.</p>
            <p>Mă uit la Junele imberb din fața mea. Ridic pistolul. Țintesc. Ce ușor ar fi să-i curm viața! Sau măcar să-l fac să se gândească de două ori înainte să se mai joace așa cu moartea. S-o fac? Să n-o fac? Mi s-o fi trezit pe neașteptate conștiința?</p>
            <p>Ridic pistolul și mai mult și...</p>
            <p>– Ce faci, măi omule?!, strigă Amicul.</p>
            <p>Poc!</p>
            <p>Rămurica spre care am țintit se rupe și cade la pământ.</p>
            <p>Aud chicote în jur. Până și Duduia râde! Amicul mă privește contrariat.</p>
            <p>– Ia uite la el! E așa beat că nici să tragă nu mai poate!, conchide Junele.</p>
            <p>Indignat, urlu la el:</p>
            <p>– Stai liniștit, prostovane, și beat aș trage mai bine decât ti-...</p>
            <p>Poc!</p>
            <p>Glonțul mă lovește în plin și îmi taie respirația. Nu trebuia să-mi fac griji mai devreme, se pare că l-aș fi simțit dacă era cazul.</p>
            <p>Ultimul gând?</p>
            <p>Cine dracu’ m-a făcut pe mine s-o aleg, dintre toate, fix pe aia?!</p>
            
            <br>
            <h1 class="asterisk">*</h1>
            <br>
            
            <p>Oare sunt în Iad? Dacă da, nu e chiar cum îmi închipuiam. Nu de alta, dar e cam întuneric. Parcă trebuiau să fie flăcări, sau așa ceva pe aici, nu? Eu, unul, nu văd nici pe dracu’!</p>
            <p>– Da, da, bună gluma cu dracu’... Te iei cam în serios, băiete. Nu prea ești tu făcut pentru Rai, da’ nici pentru Iad! Cel puțin, nu încă.</p>
            <p>Ăsta cine o mai fi?</p>
            <p>– Și tu cine mai ești?</p>
            <p>– Aș putea să te întreb același lucru. Până una alta, stai liniștit, nu-i nevoie să vorbești. Mă rog, dacă te face să te simți mai bine, dă din clonț.  Așa, revenind – aș putea să te întreb același lucru. Până la urmă, tu ești cel care a pus piciorul într-un loc în care eu eram de multă vreme! Deci, ia zi, cine ești?</p>
            <p>Ce să-i zic?</p>
            <p>– Zi-mi ce vrei tu.</p>
            <p>– Știi că e enervantă chestia asta cu cititul gândurilor, nu?</p>
            <p>– Tot ce se poate, dar n-am de ales. Așa mi-a fost scris. Prin urmare, cine ești?</p>
            <p>– Eu? Doar un ofițer care a încasat-o.</p>
            <p>– Pff! Astea-s prostii! Ești mai mult decât suma atribuțiilor și titlurilor tale!</p>
            <p>– Dar n-am spus decât... </p>
            <p>– Da, da, mă rog, nu e cazul tău. M-am tot pomenit cu conți, boieri și lorzi în ultima vreme. Înțelegi tu ce vreau să zic...</p>
            <p>– Putem să facem puțină lumină aici? De prezentat nu vrei să te prezinți, dar nici măcar nu văd cu cine vorbesc.</p>
            <p>– N-ai cu cine, dar cum dorești.</p>
            <p>Brusc, se face lumină. O lumină cumva nefirească. Locul nu pare deloc șui. Cine se află în fața mea?</p>
            <p>Ei bine, în fața mea nu se află nimic!</p>
            <p>– Cum nu se află nimic?! Multe porcării am auzit eu la vremea mea, da’ asta le întrece pe toate!</p>
            <p>– Bun, da’ nici măcar n-am spus asta, deci n-ai auzit nimic, îi răspund.</p>
            <p>Bine, de fapt se află o... Umbră. Face un semn de lehamite.</p>
            <p>– La ce te așteptai? Metresa regelui și o recepție cu șampanie? Termină cu pretențiile astea de burghez!</p>
            <p>– Altfel ce-o să faci, o să mă dai afară din... locul ăsta?</p>
            <p>– De dat afară oricum o să te dau, însă partea proastă pentru tine e că dacă mă mai enervezi n-o să te lămurești deloc.</p>
            <p>– Bun. Așadar, de ce am ajuns aici?</p>
            <p>– Pentru ce ai făcut...</p>
            <p>– Ce-am făcut?</p>
            <p>– Ei, știi și tu ce ai făcut, nu e cazul să-ți repet.</p>
            <p>– Care-i problema? M-am îmbătat prea rău atunci, mai de mult, și apoi am...?</p>
            <p>– Nu.</p>
            <p>– Atunci poate faptul că am snopit în bătaie pe altcineva decât trebuia atunci când m-am trezit că mi se furase...?</p>
            <p>– Nu.</p>
            <p>Aha! Cred c-am găsit. Asta trebuie să fie.</p>
            <p>– Atunci toată daravera aia cu Duduia...</p>
            <p>– Fleacuri!</p>
            <p>– Mă dau bătut.</p>
            <p>– Incredibil! Tu chiar nu-ți dai seama. Am crezut că faci pe prostul, dar ești mai naiv decât credeam.</p>
            <p>Hait! M-a făcut în multe feluri lumea de-a lungul timpului, dar naiv niciodată.</p>
            <p>– E un început pentru toate! Așa e, uneori descoperim lucruri la care nu ne-am fi așteptat niciodată.</p>
            <p>– Mari vorbe, n-am ce zice.</p>
            <p>– Mari sau nu, ăsta-i adevărul. Nu trebuia să-l cruți pe... cum îi zici tu? June?</p>
            <p>– Îți bați joc de mine? Vrei să spui că am vrut și eu să fac un bine și...</p>
            <p>– Permite-mi să te corectez. Nu doar că ai vrut, ci mai rău: chiar ai făcut!</p>
            <p>– În cazul ăsta, totul e o mare gogomănie. Cum mama naibii ar trebui să diferențiezi între ce e bine și ce e rău? Văd că regulile nu se mai aplică.</p>
            <p>– Într-un fel, ai dreptate. Nu prea ai cum.</p>
            <p>– Dar e cumplit!</p>
            <p>– Ei, doar știi vorba aia: nicio faptă bună...</p>
            <p>– ... nu rămâne nepedepsită.</p>
            <p>– Și atunci de ce te mai miri?</p>
            <p>N-am ce-i zice. Are și el dreptatea lui!</p>
            <p>– Evident că am dreptate.</p>
            <p>– În regulă. Poți măcar să-mi explici de ce a fost atât de greșit ce am făcut?</p>
            <p>– Hm, nu știu dacă pot să-ți explic tot, dar ideea este că, per total, ai făcut mai mult rău decât bine alegând să nu-l împuști pe individul ăla. În orice caz, situația s-a... complicat în niște feluri nebănuite. Vezi tu, cuprins de remușcări fiindcă te-a doborât, omul s-a pus pe băut. Bea strașnic, trebuie să menționez. Apropo, te-a lovit la tărtăcuță și ai rămas lat. De aia te și afli aici. Pe urmă, după o zi, beat mort, a făcut un tărăboi cum nu se poate. Totul s-a terminat cu el conducând un atac țicnit la miezul nopții.</p>
            <p>Ca să vezi! E mai curajos decât credeam.</p>
            <p>– Din cauza asta a căzut tot sectorul ăla de front al inamicului. Acum, vezi tu, nu vreau să încep să țin cu vreunii dintre voi, că sunteți mai mult sau mai puțin toți o apă și-un pământ pentru mine, însă trebuie să înțelegi ceva. Problema e în felul următor: sectorul respectiv era format în mare parte din soldați de o etnie diferită de a celorlalți cetățeni din vastul Imperiu. Generalul inamic, un individ scârbos de incapabil, a scris un ditamai memoriul adresat Împăratului prin care explică înfrângerea prin lipsa de loialitate a nefericiților din tranșee. Suveranul, ca orice om respectabil de un asemenea rang, nu are timp de astfel de banalități. El trebuie să umble prin grădină și să se plimbe cu caleașca. Prin urmare, memoriul o să ajungă pe mâinile unui membru al Statului Major care consideră că soluția ideală este ca, la sfârșitul Războiului, să extermine populația respectivă bazându-se pe bazaconiile scrise de general. </p>
            <p>– Bun, iar eu ce treabă am cu toate astea?</p>
            <p>– Ar fi trebuit să-l omori pe June. Acum trebuie să-ți repari prostia.</p>
            <p>– De ce?</p>
            <p>– Cum de ce? Ca să nu arzi în  Iad, băiete!</p>
            <p>Nu sunt sigur dacă Umbra glumește sau nu. Tind să cred că nu. Auzi tu! Să omor ca să nu ajung în Iad. Chiar în halul ăsta s-a ajuns?</p>
            <p>– Bun. Și cum ar trebui să fac asta?</p>
            <p>– Simplu. Am luat în calcul mai multe posibilități. Generalul oricum o să-și dea duhul zilele astea. El nu ne mai interesează. Prin urmare, ori distrugi memoriul respectiv, ori îl asasinezi pe țicnitul de la Statul Major. Ne-am înțeles?</p>
            <p>– În regulă, o să fac bucățele fițuicile alea.</p>
            <p>– Măi să fie, dar ce pacifist ai devenit de la o vreme!</p>
            <p>Fac un semn de lehamite.</p>
            <p>– Pare mai simplu.</p>
            <p>– Și asta-i adevărat. </p>
            <p>Umbra scoate o hartă. Unde naiba o ținuse în tot acest timp?</p>
            <p>– Așadar, Generalul se află în zona asta a frontului. O să găsești memoriul în...</p>
            
            <br>
            <h1 class="asterisk">*</h1>
            <br>
            
            <p>– Hai, trezirea, cavalere, credeam că te-am pierdut de tot.</p>
            <p>Oare sunt la spital? Sau s-a aflat de duel și sunt la închisoare? Poate la spitalul unei închisori?</p>
            <p>– Unde sunt?</p>
            <p>Încerc să mă mișc. Amețesc imediat.</p>
            <p>– Ușor, bre!, mă atenționează Amicul.</p>
            <p>– Nu e timp de pierdut!</p>
            <p>Mă ridic. Mă împiedic. Cad. Amicul mă prinde.</p>
            <p>– Încotro, stimabile?</p>
            <p>Îmi place că mereu vrea să afle doar esențialul.</p>
            <p>– Trebuie să efectuez un raid la postul generalului inamic. Participi?</p>
            <p>– Pare neverosimil, dar nu te pot refuza.</p>
            <p>Zis și făcut.</p>
            
            <br>
            <h1 class="asterisk">*</h1>
            <br>
        
            <p>Suntem niște viermi.</p>
            <p>Ne târâm pe burtă de mai bine de o oră. Stăm, așteptăm, ne mai târâm, iar ne oprim. Totul în tăcere.</p>
            <p>E cumplit. E întuneric beznă, dar măcar pământul e uscat. Se pare că n-a plouat cât am fost absent.</p>
            <p>Mai rău e când dăm de câte un cadavru.</p>
            <p>Ajungem, într-un final, la marginea tranșeelor inamice.</p>
            <p>Acu-i acu’!</p>
            <p>Incredibil, dar nu pare să fie mișcare. Îndrăznesc să arunc un ochi. Două santinele dorm în post, iar în rest nu se vede nici țipenie. Noroc chior!</p>
            <p>Îi rezolvăm pe nefericiți repede și silențios, după care ne schimbăm uniformele. E o mare tâmpenie ce încercăm noi să facem, dar n-avem o idee mai bună.</p>
            <p>Sper că părem verosimili în uniformele astea. </p>
            <p>Nu de alta, dar nu vorbim nicio boabă din limba inamicului.</p>
            
            <br>
            <h1 class="asterisk">*</h1>
            <br>
            
            <p>O rafală de gloanțe ne curmă bucuria.</p>
            <p>Eu n-am pățit nimic, dar Amicul e compromis.</p>
            <p>Fir-ar a dracu’ de treabă!</p>
            <p>– Fugi, că-i țin eu!</p>
            <p>N-am ce-i face, trebuie să-l ascult și să-l las. Nu de alta, dar deja e prea ciuruit. Singura consolare e că am reușit să ard porcăria aia. </p>
            <p>Dar cu ce preț? </p>
            <p>Deși se strâmbă de durere, Amicul tot îmi face cu ochiul pentru ultima oară.</p>
            <p>Oricum, nici pe mine nu mă văd prea bine. Va trebui să mă arunc în cine știe ce groapă nenorocită din zona dintre ai noștri și inamic, să stau nemișcat și să sper că n-o să-i apuce să trimită vreo patrulă, să pornească brusc un atac sau să tragă la nimereală cu artileria. Fiind noapte pare puțin probabil, dar nu se știe niciodată.</p>
            <p>A, da, mai e și problema că port uniforma aia. Dușmanul știe asta, dar ai mei nu.</p>
            
            <br>
            <h1 class="asterisk">*</h1>
            <br>
            
            <p>Au trecut anii. </p>
            <p>– Propun încă un toast pentru ofițerul nostru...</p>
            <p>Războiul s-a terminat.</p>
            <p>– Neapărat!</p>
            <p>Spre surprinderea mea nemăsurată, am supraviețuit.</p>
            <p>– Ce mai, un adevărat erou de război!</p>
            <p>Nu mai știu exact motivul pentru care mă aflu într-un context atât de simandicos. Observ însă că șampania curge din plin și că tot soiul de oameni care nu știu nici cum să țină o armă în mână se întrec unii pe alții în a-mi face pe plac.</p>
            <p>Scârbos.</p>
            <p>Brusc, în salon își face intrarea... Duduia!</p>
            <p>Ce-o fi căutând aici? Parcă s-a îngrășat și nu mai arată așa de bine.</p>
            <p>– Duduie! Ce surpriză să te...</p>
            <p>– Nenorocitule! Nu puteai să crapi pur și simplu? Din cauza ta a murit Gigel! Nu puteai să-l împuști și gata? Ce ți-o fi trebuit să-l lași în viață?</p>
            <p>Cu o mișcare de felină, Duduia extrage din poșetă un pistolet, mi-l înfige în piept și trage.</p>
            <p>Scap paharul de șampanie din mână. Sunt de-a dreptul năucit. Uitasem că îl alinta în acest fel.</p>
            
            <br>
            <h1 class="asterisk">*</h1>
            <br>

            <p>Umbra clatină din cap și mă privește cu reproș:</p>
            <p>– Iar ai ajuns aici?</p>
            <p>Alături, Amicul afișează un zâmbet larg, îmi face cu ochiul și mă întreabă:</p>
            <p>– Încotro, stimabile?</p>
        
        

        </div>

        
    </div>


    
    </div>
</body>
</html>